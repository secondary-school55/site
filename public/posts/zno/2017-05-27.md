---
title: Правильні відповіді до завдань з української мови і літератури
---

Предметні фахові комісії Українського центру оцінювання якості освіти встановили правильні відповіді до завдань сертифікаційної роботи з української мови і літератури. Ознайомитися з таблицею правильних відповідей можна в розділі [«Предмети ЗНО/Українська мова і література/Правильні відповіді»](http://testportal.gov.ua//wp-content/uploads/2017/05/Ukr.mova_keys2017.pdf).

Звертаємо увагу учасників, що предметна фахова комісія з української літератури при Українському центрі оцінювання якості освіти встановила, що завдання № 42 частини «Українська література» не має однієї однозначно правильної відповіді. У зв’язку з цим, предметна фахова комісія ухвалила установити до завдання № 42 такі правильні відповіді: або А, або Б, або В, або Г, або Д, або відповіді на завдання не надано. Відповідно, усім учасникам, які в завданні № 42 позначили один з варіантів відповіді або не зробили жодної позначки, буде нараховано по 1 балу. Нагадуємо, що результат виконання завдань частини «Українська література» не зараховують як результат державної підсумкової атестації за освітній рівень повної загальної середньої освіти для випускників старшої школи загальноосвітніх навчальних закладів 2017 року.

Нагадуємо, що до 14 червня відбудеться засідання експертної комісії при Українському центрі оцінювання якості освіти з визначення порогу «склав/не склав» з української мови і літератури. До 15 червня на інформаційних сторінках учасників будуть розміщені результати тестування з цього предмета.

Учасникам, які хочуть самостійно визначити кількість набраних тестових балів з української мови і літератури, радимо скористатися схемами нарахування балів за виконання завдань, а також [критеріями](http://testportal.gov.ua/evaluation/) оцінювання завдання відкритої форми з розгорнутою відповіддю (власного висловлення).

Схему оцінювання завдання відкритої форми з розгорнутою відповіддю (власного висловлення) з української мови, ухвалену на засіданні предметної фахової комісії з української мови при Українському центрі оцінювання якості освіти, буде оприлюднено в розділі [«Предмети ЗНО/Українська мова і література/Правильні відповіді» 25 травня 2017 р](http://testportal.gov.ua/sorrect/).
