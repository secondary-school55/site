---
title: Вартість пробного ЗНО у 2017 році складає 129 грн
---

Вартість пробного [зовнішнього незалежного оцінювання](https://osvita.ua/test/) у 2017 році з одного предмета складає 129 грн. Відповідна інформація оприлюднена на сайтах [регіональних центрів оцінювання якості освіти](https://osvita.ua/test/test_office/).

Під час пробного ЗНО абітурієнти матимуть можливість ознайомитися із процедурою проведення тестування та виконати тестові завдання, що будуть максимально наближені до завдань, які будуть виконувати учасники ЗНО під час основної сесії тестування.

Участь у пробному ЗНО зможуть взяти лише зареєстровані особи. Реєстрація учасників розпочалась 10 січня та триватиме до 31 січня 2017 року на сайтах регіональних центрів оцінювання якості освіти.

Пробне ЗНО з української мови і літератури відбудеться 1 квітня. Тестування з інших предметів, зокрема, біології, географії, історії України, математики, фізики, хімії, а також з англійської, німецької, іспанської, французької або російської мов буде проведено 8 квітня. Відповідно, учасник пробного ЗНО матиме можливість скласти один або два пробних тести - українську мову і літературу та один предмет за вибором.

Запрошення на пробне тестування, в якому буде вказано інформацію про пункт та час проведення тестування, учасники ПЗНО зможуть роздрукувати з власної персональної сторінки на сайті свого регіонального центру оцінювання якості освіти.

Після виконання тестових робіт усім учасникам пробного зовнішнього незалежного оцінювання буде виданий тестовий зошит із відповідями на тестові завдання та схемами підрахунку тестових балів.

_Увага! Результати ПЗНО не використовуються для оцінювання навчальних досягнень учнів навчальних закладів системи загальної [середньої](https://osvita.ua/school/) освіти._
