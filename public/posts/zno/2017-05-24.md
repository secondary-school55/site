---
title: Відбулось ЗНО з української мови і літератури
---

23 травня стартувала основна сесія зовнішнього незалежного оцінювання 2017 року. За оперативною інформацією регіональних центрів оцінювання якості освіти, участь у тестуванні з навчального предмета взяло 230 053 особи, що становить 95,9 % від загальної кількості зареєстрованих. У 2016 році явка учасників на тестування з цього предмета становила 95,07 %.

36 учасників зовнішнього незалежного оцінювання не змогли потрапити у пункт тестування через запізнення, 58 – через відсутність одного з обов’язкових документів. Проведення зовнішнього незалежного оцінювання в пунктах тестування забезпечувало 39 817 осіб. За дотриманням процедури зовнішнього незалежного оцінювання спостерігало 567 громадських спостерігачів і 58 представників засобів масової інформації.

Із завданнями сертифікаційної роботи з української мови і літератури можна ознайомитися в розділі «Предмети ЗНО». 24 травня у цьому ж розділі буде розміщено правильні відповіді на завдання.

Перший день тестування прокоментував директор Українського центру оцінювання якості освіти Вадим Карандій: «Під час проведення зовнішнього незалежного оцінювання з української мови і літератури було дотримано найважливіших стандартів тестування: забезпечено конфіденційність змісту завдань та створено стандартизовані умови проходження ЗНО для всіх учасників, – повідомив пан Карандій. – На жаль, у кількох пунктах тестування учасники виявили брак друку в сертифікаційних зошитах, коли неможливо було прочитати окреме слово. Дякую персоналу пунктів тестування, який оперативно спрацював, надавши зошити відсутніх учасників. Крім того, у завданні № 20 зовнішнього незалежного оцінювання з української мови запропоновано два ідентичні варіанти відповіді. Попри те, що правильні відповіді до завдань будуть оприлюднені лише завтра, інформую, що за висновками предметної фахової комісії при Українському центрі оцінювання якості освіти, наявність двох ідентичних варіантів у цьому завданні не впливає на вибір правильної відповіді, а отже і на результат учасників. За підсумками зовнішнього незалежного оцінювання з української мови і літератури до регламентних комісій 9 регіональних центрів оцінювання якості освіти надійшло 12 апеляційних заяв на порушення процедури проведення тестування, половина з них – від учасників, у яких виявлено заборонені засоби зв’язку, пристрої збереження та відтворення інформації тощо. Сьогодні-завтра роботи учасників будуть доставлені до пунктів обробки та перевірки, до 15 червня плануємо оголосити результати зовнішнього незалежного оцінювання з української мови і літератури», – поінформував директор центру.

Учасники зовнішнього незалежного оцінювання, які не змогли взяти участь в основній сесії зовнішнього оцінювання з української мови і літератури через причини, які не залежали від їхніх дій і волі, можуть зареєструватися для участі в додатковій сесії. Для цього необхідно протягом 5 робочих днів з урахуванням дня проведення тестування подати до регіонального центру, у якому проходили реєстрацію, документ, що підтверджує причину неучасті в основній сесії та відповідну заяву. Детальніше про умови участі в додатковій сесії – у відповідному розділі.
