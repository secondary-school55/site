---
title: Тест ЗНО з іноземних мов міститиме завдання різних рівнів складності
---

На реєстрації в Міністерстві юстиції України перебуває наказ Міністерства освіти і науки України «Про внесення змін до наказу Міністерства освіти і науки України від 31 липня 2017 року № 1103». Цим наказом передбачено використання для проведення зовнішнього незалежного оцінювання у 2018 році навчальних досягнень з англійської, іспанської, німецької, французької мов предметних тестів, які міститимуть завдання двох рівнів складності: академічного та профільного, а не рівня В1 та рівня В2, як передбачалося раніше.

Причини внесення змін до наказу та процедуру визначення результатів ЗНО та ДПА прокоментували Вадим Карандій, директор Українського центру оцінювання якості освіти, та Валерій Бойко, заступник директора, який опікується укладанням предметних тестів.

«У 2015 році в Україні був досвід запровадження дворівневих тестів з української мови і літератури, математики. Однак, лише кілька вишів у своїх Правилах прийому визначили необхідність подання сертифікатів поглибленого рівня. І цього року ситуація повторилася: у процесі затвердження Переліку конкурсних предметів для вступу на навчання від закладів вищої освіти запиту на різнорівневі тести не надходило. Крім того, окремі члени робочої групи з підготовки Умов прийому на 2018 рік відмітили, що впровадження різнорівневих тестів зумовлює нерівні умови для абітурієнтів, – наголошує Вадим Карандій. – Є й інший аспект: Український центр оцінювання якості освіти не вимірює рівня володіння іноземною мовою, а оцінює рівень навчальних досягнень. Передусім, тест ЗНО – це інструмент, що має чітке завдання: проранжувати або вибудувати рейтинг абітурієнтів, які хочуть вступати до вищих навчальних закладів. Запит Міністерства освіти і науки України щодо визначення об’єктивної оцінки результатів вивчення іноземної мови на рівні стандарту (академічному) або профільному рівні – дещо інше завдання, однак ми з ним упоралися».

Зміст і складність завдань тестів відповідатиме Програмі зовнішнього незалежного оцінювання, що враховує специфіку вивчення іноземної мови на рівні стандарту (академічному) та на профільному рівні. Випускники 2018 року, які оберуть іноземну мову як предмет державної підсумкової атестації, отримають результат ДПА (за шкалою 1–12) залежно від рівня, на якому вони цю мову вивчали.

«Для тих, хто вивчав мову на профільному рівні, оцінкою за ДПА буде результат виконання всіх завдань тесту. Для визначення оцінки ДПА випускників 2018 року, які вивчали іноземну мову на рівні стандарту або академічному рівні, не враховуватимуться завдання 33–38 із частини «Читання» (вони скеровані на перевірку розуміння структури тексту та засобів зв’язку між його частинами) і 39–48 з частини «Використання мови» (ці завдання скеровані на перевірку знання лексики), що вимагають глибших знань іноземної мови. Ці завдання враховуватимуться для визначення оцінки ДПА випускникам, які вивчали іноземну на профільному рівні, – поінформував заступник директора Українського центру оцінювання якості освіти Валерій Бойко і додав: – Результати зовнішнього незалежного оцінювання (за шкалою 100–200) буде визначено на підставі виконання всіх завдань тесту: академічного та профільного рівнів».

Оновлення. Наказ Міністерства освіти і науки України «Про внесення змін до наказу Міністерства освіти і науки України від 31 липня 2017 року № 1103» зареєстровано у Міністерстві юстиції та [оприлюднено](http://zakon0.rada.gov.ua/laws/show/z1379-17).
