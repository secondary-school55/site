---
title: В УЦОЯО нагадали, як поводитись на ЗНО
---

23 травня розпочнеться основна сесія зовнішнього незалежного оцінювання. В Українському центрі оцінювання якості освіти зазначають, що для успішного складання тестів, окрім старанної підготовки, учасникам необхідно дотримуватися основних процедур проходження зовнішнього незалежного оцінювання.

Зокрема в УЦОЯО нагадують, що допуск до пункту тестування відбуватиметься за наявності чітко визначених документів: сертифіката ЗНО, документа, що посвідчує особу та запрошення-перепустки.

Для виконання роботи учасникам знадобиться ручка з пастою насиченого чорного кольору та дві-три – про запас. У разі потреби можна взяти з собою прозору пляшку з питною водою.

«Щодо обов’язків, то учасникам зовнішнього оцінювання заборонено використовувати в пункті ЗНО та мати при собі протягом часу, відведеного на виконання сертифікаційної роботи, засоби зв’язку, пристрої зчитування, обробки, збереження та відтворення інформації, а також окремі елементи, які можуть бути складовими технічних засобів і пристроїв», - повідомляють в УЦОЯО.

Також у Центрі наголошують, що цього року інструктори в аудиторії звертатимуть особливу увагу на наявність в учасників смарт-годинників. Їх варто залишити вдома або ж на спеціально відведеному для речей місці, оскільки у разі виявлення в учасників тестування смарт-годинників, а також мобільних телефонів, навушників, флеш-накопичувачів, USB-кабелів тощо учасник змушений буде залишити пункт проведення ЗНО достроково, а результат виконання тесту з певного предмета буде анульовано.

«Пам’ятайте, що дотримання вимог і норм, передбачених процедурою проведення зовнішнього оцінювання, є однією зі складових Вашого успіху. Не втратьте шанс стати студентом омріяного ВНЗ!», - наголосили в Українському центрі оцінювання якості освіти.

Основна сесія зовнішнього незалежного оцінювання розпочнеться 23 травня тестуванням з української мови і літератури.

Для підготовки до тестування учасники ЗНО можуть скористатись дистанційною підготовкою на безкоштовній платформі ЗНО-онлайн, де розміщені всі тести, що були використанні УЦОЯО за час існування ЗНО. Більшість завдань тестів містять ґрунтовні коментарі фахівців до правильних відповідей.
