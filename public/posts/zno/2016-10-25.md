---
title: У 2017 році результати ЗНО із трьох навчальних предметів зараховуватимуться
  як оцінка за ДПА
---

Набув чинності [наказ](http://zakon2.rada.gov.ua/laws/show/z1114-16) Міністерства освіти і науки України від 27 липня 2016 року № 889 «Деякі питання проведення в 2017 році зовнішнього незалежного оцінювання результатів навчання, здобутих на основі повної загальної середньої освіти», який врегульовує основні питання проведення зовнішнього незалежного оцінювання в 2017 році.

Наступного року учасники проходитимуть зовнішнє незалежне оцінювання з 12 навчальних предметів: української мови і літератури, історії України, математики, біології, географії, фізики, хімії, англійської, іспанської, німецької, російської та французької мов. Кожен зареєстрований учасник матиме право виконати сертифікаційні роботи не більше ніж із чотирьох навчальних предметів.

Ураховано пропозиції освітян щодо розмежування в часі закінчення навчального року та проведення зовнішнього незалежного оцінювання – у 2017 році тестування розпочнеться 23 травня і триватиме до 15 липня.

Результати зовнішнього незалежного оцінювання із трьох навчальних предметів зараховуватимуться як оцінки за державну підсумкову атестацію за освітній рівень повної загальної середньої освіти для випускників старшої школи загальноосвітніх навчальних закладів 2017 року. Так, майбутні випускники складатимуть українську мову і літературу (українську мову), математику або історію України (період XX – початок XXI століття), а також один навчальний предмет за вибором випускника.
