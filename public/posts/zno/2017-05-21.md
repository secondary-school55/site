---
title: Не таке страшне ЗНО… Психолог про стрес від іспитів
---

_Психолог Наталія Борисова під час круглого столу «Вплив стресу на успішність складання ЗНО» розповіла, як не створювати додаткового стресу для дитини та як наші знання залежать від багатьох інших факторів. Її поради та корисні зауваження узагальнила журналістка Оксана Семенік._

Зовнішнє незалежне оцінювання – це стрес для майбутнього студента.

Цілий рік, ледь не кожного дня, випускникам нагадують про важливість складання цього тесту. Нагадують батьки, які хочуть, аби діти вчились у престижному виші, та вчителі, яким потім треба відзвітувати по рейтингах школи.

Ранок перед ЗНО теж напружений. Потрібно вчасно прокинутись, бажано з не хворим горлом чи температурою, не запізнитись, не забити голову зайвою інформацією... Під час складання, здається, жодна річ не має відволікати.

Потім з'являються ледь не міфи про тих, хто перехвилювався. Є історії, коли учасник приїжджав ледь не за 2 години до відкриття пункту, а одна дівчина так хвилювалась, що вирішила випити заспокійливого і заснула під час ЗНО.

**Чому виникає стрес**

Стрес – це корисно, бо він стимулює роботу серцево-судинної системи.
Однак коли людина знаходиться в такому стані півроку чи рік – це вже дестрес, тобто постійний стрес. Тоді погіршується пам'ять, розсіюється увага, починаються переїдання чи недоїдання.

Під час підготовки ЗНО і його здачі переживають як відмінники, так і «двієчники». Ті, хто гарно навчаються, бояться осоромитись, якщо буде поганий результат.

![](https://osvita.ua/doc/images/news/556/55693/1_6.jpg)

_«Коли нас оцінюють, особливо позитивно, з одного боку це приємно, а з іншого викликає підозру, мовляв, коли вже скажуть щось неприємне. Сам по собі факт оцінювання ставить нас у не дуже вільний стан. Перебуваючи в ньому, ми не можемо проявити себе та свої знання»,_ – коментує психолог.

Вона вважає, що випускників потрібно орієнтувати на знання, а не на оцінку. Над цим питанням потрібно працювати постійно і заздалегідь, адже не всі діти навчені бути самостійними та йти до своєї мети.

**Що робити із хвилюваннями**

Хвилювання – це природно. І з цим легко впоратись.

Наталія Борисова вважає, що іноді батьки самі винні у стресах дітей: _«Звичайно, якщо дитині весь час розповідати, що ось це «ти неправильно зробив, а це в тебе не виходить», і при цьому малювати похмурі картини її майбутнього – нібито мотивуючи її таким чином – то це не простимулює, а навпаки викличе бажання бунтувати або додатковий стрес. Набагато краще вказувати на його перемоги»_.

Буває, що переживання перед екзаменами і виступами – патологічне. Тоді потрібно звернутись до спеціаліста: існує багато методик, які допомагають впоратись із хвилюванням. До того ж у дітей це лікується швидше, ніж у дорослих.

![](https://osvita.ua/doc/images/news/556/55693/2_3.jpg)

Перед екзаменом варто спробувати дихальні практики: повільно дихати і в два рази повільніше видихати. Це в будь-якому випадку заспокоює.

Психолог радить, бажано на цілий рік, перед здачею ЗНО звільнити дитину від якоїсь домашньої роботи. Але при умові, що дитина буде справді займатись навчанням.

Наталія наголошує, що дуже важливо працювати з батьками, бо коли психолог вирішує проблеми, зрештою дитина повертається у те ж саме середовище.

Коли ж батьки зрозуміють, в чому їх проблема – все нормалізується. Бо саме вони – найкращі психологи для дітей.

**Чому не запам'ятовується?**

Часто буває, що інформація ніяк не запам'ятовується, а текст проходить повз нас. Ми звинувачуємо погану пам'ять або неуважність, та насправді в усьому «винна» психологія.

Якщо вам цікава тема – ви не забудете дату, епоху чи формулу навіть через декілька років. Коли ми дійсно хочемо запам'ятати інформацію – вона моментально швидко засвоюється і мозок не має ніякого спротиву.

![](https://osvita.ua/doc/images/news/556/55693/3_2.jpg)

Натомість, коли ми змушуємо себе щось робити, організм опирається насиллю, бо будь-яке насилля руйнує людину і психіка таким чином захищається.

Тому психолог радить розвивати таланти дитини. Якщо вона знатиме, чим хоче займатись, то знання не забудуться і даватимуться легко.

**Як діяти у форс-мажорних ситуаціях**

Навіть якщо рік підготовки був спокійним і учасник ЗНО впевнений у своїх силах – непередбачена ситуація може вибити з колії.

Спізнення, зіпсований бланк, температура… Здається, що такі речі можуть знищити надії на вступ цього року до університету або гарний результат.

Однак із цим теж можна впоратись. Що, якщо на ЗНО…

- **спізнюєтесь**

Український центр оцінювання якості освіти, який і проводить ЗНО, радить приїжджати завчасно і розраховувати свій час. Але бувають ситуації, які не залежать від нас: стихійні лиха, аварії чи погіршення здоров'я.

У таких випадках можна подати документи протягом 5 робочих днів про зарахування на другу сесію і надати докази про поважну причину.

Але якщо ви запізнились, бо проспали, допивали каву чи вирішили подивитись серіал, доведеться чекати наступного року.

![](https://osvita.ua/doc/images/news/556/55693/4_1.jpg)

**стало погано під час написання тесту**

На кожному пункті складання ЗНО чергує медичний працівник, який зможе надати допомогу.

Однак втрачений час ніхто не поверне, і це буде справедливо, адже ніхто не знає, як ви будете писати тест окремо від інших учасників.

Тому, знову ж таки, можна подати документи на другу сесію.

На столі перед вами мають лежати лише ручки, зошит і бланк відповідей. На іншому кінці столу паспорт та сертифікат, але якщо є потреба прийняти таблетки чи використати інгалятор, потрібно попередити спостерігача перед початком ЗНО.

- **забули документи**

За законом, якщо сертифікат та документ, назва і номер якого зазначені у сертифікаті, відсутні, то учасник зовнішнього оцінювання не допускається до проходження іспиту.

Також не підходять копії.

![](https://osvita.ua/doc/images/news/556/55693/5.jpg)

**треба подати апеляцію і у яких випадках**

Подати апеляцію можна, якщо вам відмовили у реєстрації, порушено процедуру проведення або ви не згодні з результатами.

Після відмови у реєстрації у вас є на подання заяви 14 днів.

У той же день потрібно подати апеляцію при порушенні процедури у пункті проведення.

Якщо ж ви маєте сумніви, що вам правильно порахували результат, учасник зовнішнього оцінювання може подати до Українського центру апеляційну заяву щодо результатів зовнішнього незалежного оцінювання.

Для цього у вас є 5 днів після оголошення результатів, а відправити апеляцію можна як поштою, так і в електронному вигляді.

В апеляції можуть як відмовити, так і схвалити її. Однак потрібно бути готовим, що результат може збільшитись або зменшитись.

Зразок апеляційної заяви щодо результатів зовнішнього незалежного оцінювання розміщено тут.

- **захворіли**

Всі настільки бояться пропустити та не скласти ЗНО, що йдуть складати іспит навіть на милицях.
Пам'ятаю, що коли ЗНО складала я, було як мінімум людини три, які приїхали у гіпсі.

![](https://osvita.ua/doc/images/news/556/55693/6.jpg)

З одного боку, хочеться, аби часу було більше, щоб довчити, з іншого – хочеться скоріше забути про цей страх.

Не потрібно над собою знущатись, адже можна отримати підтвердження від лікаря, що ви хворі, і скласти тест у другу сесію, якщо подати заяву протягом 5 днів від дня складання ЗНО.

**помітили порушення процедури**

Що можна назвати порушенням процедури ЗНО?

Це неправильне відведення часу на виконання завдань, перешкоди з боку працівників пункту під час іспиту або їхня неправомірна допомога іншим учасникам ЗНО, недотримання регламенту та процедури іспиту.

Апеляційну заяву слід подати в пункті проведення ЗНО до виходу з нього.

Якщо комісія визнає, що описані події заважали учаснику зовнішнього оцінювання складати іспит, він отримує можливість скласти його ще раз під час додаткової сесії ЗНО.

Комісія може визнати наведені факти непідтвердженими і не задовольнити апеляцію. Але шанс залишається – слід звернутися до апеляційної комісії УЦОЯО.

![](https://osvita.ua/doc/images/news/556/55693/7.jpg)

**знаходитесь не в Україні чи в іншому місті**

Звичайно, якщо ви проміняли ЗНО на музичний фестиваль чи відпочинок на морі – чекати доведеться наступного року.

Однак, якщо ви знаходитесь на навчанні за кордоном або берете участь в олімпіаді/конкурсі/змаганні, які включені до офіційних заходів Міністерства освіти і науки України, Міністерства культури України, Міністерства молоді та спорту України і маєте цьому підтвердження – вас знову врятує друга сесія.
Звісно, якщо надасте відповідні документи, що підтверджують це.

**Найбільш дієвий спосіб**

Наталія Борисова вважає, що дуже важливим є саме ставлення до події.

Якщо оцінювати ЗНО як шанс вступити у престижний вуз, то екзамен сприймається позитивно, як можливість.

Якщо ж ставитись до ЗНО як до чергового стресу – то дитина починає «накручувати» себе.

Психолог зазначає, що безпосередньо перед початком екзамену важливо жартувати і сміятись. Когось підбадьорюють обійми, хтось їсть солодощі. Таким чином, діти відволікаються від нав'язливого стану стресу.

Тому у команди освітнього проекту «Відкривай Україну» виникла ідея флешмобу «Щасти на ЗНО». Це антистресовий фановий захід, який допоможе відволіктись від негативу.

Підтримати флешмоб можна у соціальних мережах – написати підбадьорюючий чи надихаючий пост або розповісти свою історію з хештегом #ЩастиНаЗНО.

Ще один варіант – намалювати плакат з гаслом і зібрати більше 30-ти лайків. Тоді команда проекту надішле 5 футболок з написом «Щасти на ЗНО», бандану, кепку та instagram-рамку.

З усім цим у день ЗНО ви можете прийти під школи – привітати учасників, обійняти, зробити селфі та підбадьорити. Бо емоції – це те, що ледь не найбільше впливає на наш результат.

_Оксана Семенік, журналіст, Українська правда. Життя._
