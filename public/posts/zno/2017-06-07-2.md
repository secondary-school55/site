---
title: Експертна комісія встановить поріг «СКЛАВ/НЕ СКЛАВ» з шести предметів ЗНО
---

14 червня о 14:00 відбудеться засідання експертної комісії при Українському центрі оцінювання якості освіти з визначення порогу «склав/не склав».

На засіданні буде встановлено поріг «склав/не склав» з української мови і літератури, іспанської, німецької, французької, англійської мов і математики.

Поріг «склав/не склав» – це мінімальна кількість тестових балів, яку за виконання сертифікаційної роботи має набрати учасник, щоб скласти зовнішнє незалежне оцінювання та мати можливість брати участь у конкурсному відборі до вищих навчальних закладів України.

До складу експертної комісії при Українському центрі оцінювання якості освіти входять фахівці з числа працівників Міністерства освіти і науки, Національної академії наук, Національної академії педагогічних наук, Українського та регіональних центрів оцінювання якості освіти, середніх загальноосвітніх, вищих навчальних закладів та інших установ і організацій. Ознайомитися зі складом комісії можна за посиланням.

Засідання експертної комісії в режимі онлайн транслюватиме освітній портал «Педагогічна преса».

Засідання експертних комісій зі встановлення порогу «склав/не склав» з історії України, російської мови, біології відбудеться 16 червня, а з фізики, географії, хімії – 22 червня.

Результати учасників за шкалою 100–200 і в 12-бальній шкалі (з предметів, результат яких зараховується як оцінка за ДПА) будуть завантажені на інформаційні сторінки учасників зовнішнього незалежного оцінювання наступного дня після кожного засідання експертної комісії.

Пропонуємо ознайомитися з [інфографікою «Як переводяться тестові бали ЗНО у шкалу 100–200?»](http://testportal.gov.ua//wp-content/uploads/2017/05/info_edited.pdf)
