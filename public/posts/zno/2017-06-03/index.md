---
title: Відповідь УЦОЯО на претензії щодо тестів з української мови та літератури
---

**Після ЗНО з української мови та літератури вчителі та батьки учнів обурилися частиною запитань** (наприклад, [тут](https://www.facebook.com/permalink.php?story_fbid=1506181086100448&id=100001257134892&comment_id=1506907776027779), [тут](https://www.facebook.com/dmitry.zayets/posts/1467573916627830) і [тут](https://www.facebook.com/yaryna.senchyshyn/posts/779848638842233)).

У відповідь на найпоширеніші закиди Український центр оцінювання якості освіти надіслав "Українській правді. Життя" свої роз'яснення.

Повну відповідь ви можете переглянути за [посиланням](http://life.pravda.com.ua/files/c/e/ce147d6-zno-ukr-mova-i-lit.pdf).

Наприклад: на перший склад наголос падає лише у слові вИпадок. Інші варіанти наголошуються як "руслО", "течіЯ", "ціннИк".

На закиди людей про те, що слово "заповітний" не може мати ступеню порівняння, УЦОЯО відповів, що "_якісні прикметники, що виражають внутрішні та зовнішні ознаки, утворюють ступені порівняння._ **_Можна утворити такі форми й від прикметника заповітний_**. _Активне використання форми найвищого ступеня порівняння цього прикметника широко засвідчують наукові, художні та публіцистичні джерела_".

Користувачі соцмереж також обурились завданням, у якому потрібно було визначити, до яких пісень належать рядки:
**_"В кінці греблі шумлять верби, Що я насадила... Нема того козаченька, Що я полюбила…"._**

За роз'ясненнями УЦОЯО, правильним є варіант відповіді "родинно-побутова", оскільки "_головним у цьому ліричному творі виступає мотив розлуки дівчини з коханим хлопцем, що характерно для пісень про кохання. Жодних соціальних мотивів тут немає_".

На закиди **щодо змісту тексту "Буккросинг: перетворюємо світ на суцільну бібліотеку"** центр відповів, що "тексти на читання й аналіз у тест з української мови та літератури добирають відповідно до визначених критеріїв, які були напрацьовані тестологічною наукою аж ніяк не сьогодні й підтвердили впродовж багатьох років свою значущість для практики тестувань на різних рівнях".

Серед критеріїв: актуальність теми, відносна новизна інформації, цікавість подання матеріалу, відповідність змісту віковій аудиторії, недискримінаційність за ознаками раси, етнічної належності, статі, віросповідання, місця проживання тощо, наявність різних позицій щодо проблеми, виразність конфлікту тощо. Центр оцінювання якості освіти вважає, що текст таким і є.
