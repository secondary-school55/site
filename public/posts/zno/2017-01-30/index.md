---
title: Реєстрація на ЗНО-2017 - особливості проведення
---

Цього року реєстрація для участі у [зовнішньому незалежному оцінюванні](https://osvita.ua/test/) розпочнеться 6 лютого. Цього дня на сайті Українського центру оцінювання якості освіти буде відкрита опція, за допомогою якої, бажаючі взяти участь у зовнішньому незалежному оцінюванні зможуть сформувати та роздрукувати реєстраційну картку, що є одним з обов’язкових документів для здійснення реєстрації.

Випускники шкіл минулих років зможуть зареєструватись для участі у ЗНО самостійно, а для випускників поточного року пункти реєстрації будуть створені за місцем їх навчання.

Отже, випускники поточного року, заповнюючи реєстраційну картку, мають вказати назви навчальних предметів, із яких їм буде зараховано результати ЗНО як оцінки за державну підсумкову атестацію. Предмети для проведення атестації випускники шкіл мають обрати самостійно.

# [ЯК ОБРАТИ ПРЕДМЕТИ ЗНО](https://osvita.ua/school/54205/)

Після створення реєстраційної картки майбутній учасник ЗНО має сформувати комплект реєстраційних документів, який випускники поточного року подають до закладу, в якому навчаються, а випускники минулих років та учні [професійно-технічних, вищих навчальних закладів](https://osvita.ua/vnz/college/) надсилають на адресу регіонального центру, вказану в контрольно-інформаційному листі.

Особа, яка успішно пройшла реєстрацію, отримає від регіонального центру сертифікат зовнішнього незалежного оцінювання, інформаційний бюлетень та реєстраційне повідомлення учасника ЗНО. Ці документи будуть надіслані випускникам поточного року до закладу, в якому вони навчаються. Випускникам минулих років та учням професійно-технічних, вищих навчальних закладів – за адресою, вказаною під час реєстрації.

Зміни до реєстраційних даних можна буде внести до 31 березня.

Учасники антитерористичної операції, особи, які проживають на тимчасово окупованій території або на території, де органи державної влади тимчасово не здійснюють свої повноваження та не зможуть зареєструватись в основний період, можуть з 3 до 20 травня 2017 року зареєструватися для участі в додатковій сесії.

Для випускників минулих років, учнів професійно-технічних, вищих навчальних закладів, які проживають на неконтрольованих територіях та не мають можливості надіслати пакет документів поштою, порядком реєстрації для участі в зовнішньому незалежному оцінюванні передбачено подання документів електронною поштою.

Щоб бути зареєстрованим для участі в ЗНО, випускники поточного року, які проживають на неконтрольованих територіях, мають обрати загальноосвітній навчальний заклад, де бажають здобути повну загальну середню освіту на території, що контролюється українською владою.

Детальна інформація щодо процесу реєстрації на ЗНО буде оприлюднена 6 лютого.

# [БІЛЬШЕ ПРО ЗНО-2017](https://osvita.ua/test/)
