---
title: Відповіді на тести ЗНО купити неможливо, - УЦОЯО
---

В Українському центрі оцінювання якості освіти повідомляють про активізацію шахраїв, які напередодні проведення основної сесії тестування пропонують готові відповіді до тестових завдань з різних предметів.

За інформацією Центру, найбільш активно інформація про допомогу в успішному складанні тестів ЗНО за певну плату розповсюджується у соціальних мережах.

У зв’язку з цим в УЦОЯО повідомляють, що укладання тестів і друк тестових робіт здійснюються в умовах конфіденційності.

«Наполегливо радимо не користуватися послугами шахраїв, адже ви неодмінно будете ошукані», - йдеться у повідомленні.

Інформацію про виявлені оголошення та шахрайські пропозиції буде передано до правоохоронних органів.

Як відомо, основна сесія зовнішнього незалежного оцінювання розпочнеться 23 травня тестуванням з української мови і літератури.

Для підготовки до тестування учасники ЗНО можуть скористатись дистанційною підготовкою на безкоштовній платформі ЗНО-онлайн, де розміщені всі тести, що були використанні УЦОЯО за час існування ЗНО. Більшість завдань тестів містять ґрунтовні коментарі фахівців до правильних відповідей.

<embed src="https://docs.google.com/forms/d/e/1FAIpQLSeVDiPqR1T-De6yz2710t5PX01_39Jlv5zsiVq6-LHe_h2RoQ/viewform?embedded=true"></embed>
