---
title: 18 способів позбутися страху перед іспитом
---

При згадці про іспит тебе починає трясти, а долоні пітніють? Спокійно, усе під контролем. Ми знаємо чудові лайфхаки, як урешті-решт заспокоїтися, зосередитися і скласти!

1.  **Зрозумій, чого саме ти боїшся.** «Іспиту» – це занадто загально. Можливо, ти боїшся отримати двійку? Не хочеш залишатися на зимові канікули перездавати? Боїшся не виправдати покладених на тебе надій викладача, який переконаний, що ти складеш на відмінно? Може, не хочеш втратити авторитет найрозумнішого студента? Якщо ти чітко розумієш, чого боїшся, то з цим легше боротися.

2.  **Уяви найстрашніше.** Так-так, збулося усе, про що ми писали вище. І що далі? Адже це точно не кінець світу. Продумай план «Б»: що ти робитимеш, якщо все-таки трапиться найгірше? Часто ми боїмося, бо не бачимо життя після іспиту.

3.  **Не приймай жодних заспокійливих препаратів.** Іноді так трусить перед іспитом, що складно ручку втримати. Але це зовсім не привід вживати заспокійливі. Вони подарують спокій на короткий проміжок часу, а потім ти себе почуватимеш сонним і не зможеш сконцентруватися. Тому шкоди може бути більше, ніж користі! Якщо вже ну дуже кортить, то попередньо обов’язково проконсультуйся з лікарем.

4.  **Виконай дихальні вправи.** Можна безпосередньо перед іспитом, щоб зосередитися, або під час підготовки. Глибоко вдихни (приблизно 3-4 секунди) і видихни ледь розімкнутими губами (так, наче ти задуваєш свічки на святковому торті). Повтори декілька разів. Одночасно рахуй до десяти – так спаде напруга.

![](https://s1.studway.com.ua/wp-content/uploads/2016/07/divchina3.jpg)

5.  **Зроби декілька легких фізичних вправ**. Виконай обертальні рухи головою, розімни пальці, щоб зняти напруження.

6.  **Позіхай**. Це чудовий спосіб позбутися напруги. Якщо зараз ну зовсім не хочеться позіхати, то помасуй долонею ділянку між вухом та щокою.

7.  **Займися самонавіюванням**. Ми боїмося іспиту тому, що самі обираємо страх. Налаштуйся на позитивну хвилю: «Я розумний», «Я усе знаю», «Я готовий до іспиту», «Я складу на відмінно». Повторювати тричі на день перед дзеркалом.

8.  **[Готуйся](http://studway.com.ua/top-porad-sesiya/)**. Щоб мати моральне право заспокоювати себе так, як зазначено у попередньому пункті, варто усе ж готуватися до іспиту. Часто ми нервуємо і боїмося іспиту, бо наша совість докоряє нам, що ми погано готуємося. Тому будь упевненим у собі та власних знаннях – сумлінно готуйся і будь переконаним, що зробив усе від тебе залежне.

9.  **Заручися підтримкою друзів**. Будь впевненим у тому, що вони тобі допоможуть. Обговори з товаришами напередодні складні питання , поділись власними міркуваннями щодо, наприклад, розгорнутих завдань. У команді готуватися легше і не так страшно, адже ви підтримуєте один одного.

10. **Пиши шпаргалки**. У страшному сні ти бачиш, як тобі на іспиті трапляється завдання, відповідь на яке ти не знаєш? Тоді пиши шпаргалки. І зовсім не потрібно використовувати їх. Вони подарують тобі впевненість, що є запасний варіант, а ти, прописуючи складні визначення чи формули вручну, краще їх запам’ятаєш.

11. **Послухай улюблену музику**. Байдуже – рок чи класика, але вона має тебе заспокоювати, ти маєш почувати себе затишно та комфортно. Такий настрій спробуй перенести і на час написання іспиту.

12. **Випий чаю**. Відчуваєш, що нерви на межі? Зроби перерву в підготовці й сходи випий чаю. Найкраще для цього підходить зелений чай, можеш додати у нього шматочок лимона чи гілочку м’яти. Пий спокійно, не поспішай. Чай допоможе тобі зняти напругу, а під час перерви ти зможеш оцінити себе і міру власної підготовки.

![](https://s1.studway.com.ua/wp-content/uploads/2016/07/divchina1.jpg)

13. **Проведи вечір перед іспитом у сімейному колі, з друзями чи коханою людиною**. Розслабся і насолодися атмосферою цього вечора, забудь про стрес, залюбки смійся та жартуй і вже нічого не повторюй. Ти маєш бути впевненим у власних силах на іспиті, а для цього дозволь власному мозку розкласти всю отриману інформацію по поличках.

14. **Висипайся**. Ти готуєшся до іспиту вдень і вночі, тому що так сильно боїшся його? І про яке «спати» ви тут говорите? Сон є дуже важливим. Якщо ти не висипаєшся, то твій страх стає ще дужчим, ти більше нервуєш і не можеш зосередитися на опановуванні матеріалу. Тобто усі відчайдушні зусилля вивчити якнайбільше є просто марними. Тому намагайся спати приблизно 8 годин, так ти зможеш прокидатися в хорошому гуморі, й іспит не здаватиметься таким страшним.

15. **Відповідай одним з перших на усному іспиті**. Часто викладачі поблажливіші до сміливців, та й тобі простіше відповісти одразу, а не нервово чекати своєї черги. Пам’ятай слова І.Багряного: «Сміливі завжди мають щастя».

16. **Повір у забобони**. Прокричи у вікно «халяво, прийди» та видихни з полегшенням. Це добре тебе розвантажить і додасть впевненості. Адже такий метод протестувало не одне покоління студентів. Але не забувай про сумлінну підготовку: халява любить старанних.

17. **У день іспиту обов’язково поснідай**. Звісно, через переживання шматок може не лізти у горло, але поїсти треба. Правильна їжа забезпечить тобі заряд бадьорості. Це може бути вівсянка, мюслі, омлет. А от від кави потрібно відмовитись – вона дає лише короткотривалий ефект бадьорості. Краще випий чай із цукром та лимоном.

18. **Знайди те, чого боїшся більше, ніж іспит**. Це давній дідівський метод: «Клин клином вибивають». Може, у тебе не найкращі стосунки з батьками? Подумай, як це виправити. Чи ти посварився з другом? Зателефонуй і попроси зустрітися. Може, ти занадто мало часу проводиш з коханою людиною? Вигадай романтичний сюрприз. Життя не зупиняється у період сесії. Іспити – це, безумовно, важливо, але не найважливіше в житті!

Бажаємо успіхів під час складання іспиту!
