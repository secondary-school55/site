---
title: Завтра ЗНО з біології
---

8 червня відбудеться зовнішнє незалежне оцінювання з біології.

Допуск абітурієнтів до пункту тестування триватиме з **10:15 до 10:50**, початок зовнішнього незалежного оцінювання – об **11:00**.

Вхід учасників до пунктів проведення ЗНО відбуватиметься за наявності таких документів:

* оригіналу Сертифіката зовнішнього незалежного оцінювання;
* паспорта або іншого документа, серія та номер якого зазначені в Сертифікаті;
* запрошення-перепустки для участі в зовнішньому незалежному оцінюванні, яку учасники мають самостійно роздрукувати з інформаційної сторінки.

У разі відсутності Сертифіката, паспорта або іншого документа, серія та номер якого зазначені в Сертифікаті, або пред’явлення копій цих документів абітурієнт до пункту проведення ЗНО не допускається.

Радимо учасникам ЗНО ознайомитися з адресою проходження зовнішнього незалежного оцінювання з біології, що зазначена в запрошенні-перепустці на [інформаційних сторінках](https://zno.testportal.com.ua/info/login). Маршрути доїзду до пунктів проведення зовнішнього незалежного оцінювання розміщені на сайтах регіональних центрів оцінювання якості освіти.

Рекомендуємо також мати при собі дві-три ручки з чорнилом насиченого чорного кольору, а також, за бажанням, прозору пляшку з питною водою.

Нагадуємо, що протягом часу, відведеного на складання тесту, абітурієнт не повинен мати при собі будь-яких засобів зв’язку, пристроїв зчитування, обробки, збереження та відтворення інформації, друкованих і рукописних матеріалів, що не передбачені процедурою тестування.

На виконання сертифікаційної роботи з біології відведено 120 хвилин. Загальна кількість завдань роботи – 50. Максимальна кількість балів, яку можна набрати, правильно виконавши всі завдання, – 76.

Сертифікаційна робота містить завдання різних форм:

* Завдання з вибором однієї правильної відповіді(№ 1–40).
* Завдання на встановлення відповідності(«логічні пари») (№ 41–46).
* Завдання з вибором трьох правильних відповідей із трьох груп запропонованих варіантів відповідей (№ 47–50).

Відповіді на ці завдання позначаються у бланку відповідей А.

Результат виконання завдань всієї сертифікаційної роботи з біології буде зараховано як державна підсумкова атестація, а також можна буде використати під час прийому до вищих навчальних закладів.
