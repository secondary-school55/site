---
title: Обшуки на ЗНО є порушенням прав дітей, - омбудсмен
---

23 травня 2017 року під час проведення зовнішнього незалежного оцінювання з української мови та літератури зафіксовано факти некоректного обшуку учасників іспиту металошукачем. Про це йдеться у коментарі Уповноваженого з прав людини Валерії Лутковської щодо випадків обшуків учасників ЗНО під час тестування.

За її словами, такі дії є порушенням права дітей на гідне ставлення.

«У зв’язку з цим, Уповноважений з прав людини звертає увагу на те, що відповідно до статті 16 Конвенції про права дитини, жодна дитина не може бути об’єктом свавільного або незаконного втручання в здійснення її права на особисте і сімейне життя або незаконного посягання на її честь і гідність», - йдеться у коментарі.

Також, Лутковська, посилаючись на статтю 10 закону «Про охорону дитинства», наголошує, що кожна дитина має гарантоване право на свободу, особисту недоторканність та захист гідності.

«З метою вжиття заходів реагування щодо недопущення подібних випадків порушень прав дітей під час складання ЗНО, Уповноважений з прав людини Валерія Лутковська невідкладно звернулась до міністра освіти і науки України та голови Національної поліції України», - наголосили в офісі Уповноваженого з прав людини.

Питання проведення обшуків учасників зовнішнього оцінювання перебуває на особистому контролі Уповноваженого з прав людини.

<youtube id="eaoZkTx774g"></youtube>
<youtube id="twN_HjEesx0"></youtube>
