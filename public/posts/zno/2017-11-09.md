---
title: У 2018 році тести з іноземних мов міститимуть завдання з аудіювання
---

Нещодавно було оприлюднено оновлені характеристики сертифікаційних робіт зовнішнього незалежного оцінювання. Найсуттєвіші зміни внесено до сертифікаційних робіт з англійської, іспанської, німецької та французької мов: додано нову частину «Розуміння мови на слух (аудіювання)», збільшено кількість завдань і час, відведений на виконання сертифікаційної роботи, обумовлено порядок зарахування результатів для визначення оцінки державної підсумкової атестації випускників 2018 року, які вивчали мову на рівні стандарту або академічному та профільному рівні.

Зміст і складність тестів відповідатиме Програмі зовнішнього незалежного оцінювання, що враховує специфіку вивчення іноземної мови на рівні стандарту або академічному та на профільному рівні. Тому тестування передбачає виконання сертифікаційної роботи, що містить завдання різних рівнів складності.

Результати зовнішнього незалежного оцінювання та державної підсумкової атестації буде визначено таким чином:

1.  результат виконання всіх 59 завдань тесту буде зараховано як результат ЗНО (за шкалою 100–200) під час прийому до закладів вищої освіти;

2.  учасники, які оберуть іноземну мову як предмет державної підсумкової атестації, отримають результат ДПА (за шкалою 1–12) залежно від рівня, на якому вони цю мову вивчали:

* для тих, хто вивчав мову на профільному рівні, оцінкою за ДПА буде результат виконання всіх завдань.
* для тих, хто вивчав мову на рівні стандарту або академічному, оцінкою за ДПА буде результат виконання завдань 1–32 і 49–59.

Уперше 2018 року сертифікаційна робота міститиме частину «Розуміння мови на слух (аудіювання)». На виконання завдань цієї частини відведено 30 хвилин. Учасникам буде запропоновано почергово прослухати кілька аудіозаписів тривалістю від 10 секунд до 3 хвилин, а потім відповісти на різнопланові запитання, працюючи в зошиті. Ці завдання перевірятимуть здатність розуміти почуте й вибирати необхідну інформацію з прослуханих текстів. Аудіозаписи відтворюватимуться двічі. Учасники матимуть час (до 10 хвилин) для перенесення своїх відповідей на завдання частини «Розуміння мови на слух (аудіювання)» у бланк А.

Загальна тривалість роботи з тестом з іноземної мови – 150 хв.
