---
title: Строки вступної кампанії 2017 року у ВНЗ України
---

Вступ у вищі навчальні заклади у 2017 році відбувається на підставі чинних [Правил прийому до вищих навчальних закладів](https://osvita.ua/legislation/Vishya_osvita/9990) (далі – Правила прийому), що затверджені наказом Міністерства освіти і науки України № 1236 від 13 жовтня 2016 року.

Вступники можуть подати до дев’яти заяв на місця державного та регіонального замовлення не більше ніж з чотирьох спеціальностей. Подання заяв на навчання за контрактом не обмежується.

**Дати прийому документів та проведення іспитів (творчих конкурсів)**

Вступна кампанія 2017 року розпочинається 12 липня. Із цього дня вищі навчальні заклади України починають приймати від абітурієнтів документи для вступу в електронній та паперовій формі.

Реєстрація електронних кабінетів вступників та завантаження до електронних кабінетів додатків до документів про повну загальну середню освіту починається 29 червня та закінчується о 18 год. 00 хв. 25 липня.

Медичні огляди та інші доконкурсні процедури, якщо це викликано установленими законодавством особливими умовами конкурсного відбору за відповідними конкурсними пропозиціями, проводяться до 11 липня.

Прийом заяв та документів від вступників **починається 12 липня**, крім військових вищих навчальних закладів (військових підрозділів вищих навчальних закладів) та закінчується о **18 годині 20 липня** для осіб, які вступають на основі співбесіди, вступних іспитів або творчих конкурсів та о **18 годині 26 липня** для осіб, які вступають тільки на основі сертифікатів зовнішнього незалежного оцінювання.

Строки проведення творчих конкурсів, іспитів та співбесід:

- Творчі конкурси проводяться у кілька сесій з 17 до 26 липня включно.
- Вступні іспити проводяться з 21 до 26 липня включно.
- Співбесіди проводяться з 21 до 23 липня включно.

**Строки формування рейтингових списків та зарахування**

Рейтинговий список вступників, які вступають **на основі сертифікатів зовнішнього незалежного оцінювання, творчих конкурсів або вступних іспитів** із повідомленням про отримання чи неотримання ними права здобувати вищу освіту за державним або регіональним замовленням оприлюднюється не пізніше 12.00 години 01 серпня.

Рейтинговий список осіб, рекомендованих до зарахування **за результатами співбесіди та за #[квотами](https://osvita.ua/vnz/consultations/55433/)**, з повідомленням про отримання чи неотримання ними права здобувати вищу освіту за державним або регіональним замовленням здійснюється не пізніше 12.00 години 24 липня. Вступники, які отримали рекомендації, повинні виконати вимоги до зарахування на місця державного замовлення до 18.00 години 25 липня, а також подати письмову заяву про виключення з конкурсу на інші місця державного замовлення. Зарахування цієї категорії вступників за державним замовленням відбувається не пізніше 12.00 години 26 липня. Зараховані особи впродовж 26 липня виключаються з конкурсу на інші місця державного замовлення;

Строки та терміни прийому заяв, проведення творчих конкурсів, співбесід, вступних іспитів, оприлюднення рейтингових списків, зарахування вступників на місця державного замовлення, які вступають **на навчання для підготовки військових фахівців з вищою освітою**, визначаються Правилами прийому навчального закладу. Вищі військові навчальні заклади та військові підрозділи вищих навчальних закладів забезпечують виключення зарахованих на місця державного замовлення вступників з конкурсу на інші місця державного замовлення не пізніше 23 липня.

Виконання вступниками вимог до зарахування

Вступники, які отримали рекомендації, мають виконати вимоги до зарахування на місця державного або регіонального замовлення до 12.00 години 05 серпня;

Зарахування вступників за державним або регіональним замовленням проводиться не пізніше 12.00 години 07 серпня. Зарахування вступників на навчання за рахунок цільових пільгових державних кредитів та за кошти фізичних та юридичних осіб (контракт) проводиться не пізніше 30 вересня 2017 року.

Переведення на вакантні місця державного, регіонального замовлення за рахунок цільових пільгових державних кредитів осіб, які зараховані на навчання за кошти фізичних або юридичних осіб на основі повної загальної середньої освіти здійснюється не пізніше 18 серпня.

**Інші категорії вступників**

Для вступу на основі освітньо-кваліфікаційного рівня молодшого спеціаліста за денною формою навчання строки прийому заяв та документів закінчуються о 18.00 годині 24 липня. Фахові вступні випробування проводяться з 25 липня до 31 липня.

Для вступу на навчання для здобуття ступеня магістра на основі здобутого ступеня вищої освіти або освітньо-кваліфікаційного рівня спеціаліста строки прийому заяв та документів, конкурсного відбору та зарахування на навчання визначаються правилами прийому навчального закладу, при цьому прийом документів закінчується не раніше 24 липня, а зарахування на навчання за державним замовленням відбувається не пізніше 15 вересня.

Для всіх інших категорій вступників строки прийому заяв та документів, конкурсного відбору та зарахування на навчання визначаються правилами прийому навчального закладу, при цьому зарахування на навчання за державним замовленням закінчується не пізніше 15 вересня, крім випадків, передбачених розділом ХІІІ Умов прийому до вищих навчальних закладів України.

Складено відповідно до положень #[Умов прийому до вищих навчальних закладів України у 2017 році](https://osvita.ua/legislation/Vishya_osvita/9990/).
