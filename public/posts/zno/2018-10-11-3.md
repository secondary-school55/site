---
title: ЗНО 2019 — важлива інформація
---

Навчальний рік увійшов в активну фазу, і все більше випускників цікавляться змістом і процедурами зовнішнього незалежного оцінювання 2019 року. Тож повідомляємо, що зміст сертифікаційних робіт відповідатиме програмам зовнішнього незалежного оцінювання, затвердженим [наказом](http://old.mon.gov.ua/files/normative/2016-02-15/5090/nmo-77.pdf) Міністерства освіти і науки України від 03 лютого 2016 року № 77 «Про затвердження програм зовнішнього незалежного оцінюванню для осіб, які бажають здобувати вищу освіту на основі повної загальної середньої освіти» (ці ж програми були чинними під час розроблення тестових завдань 2018 року).

Випускникам закладів загальної середньої освіти результати зовнішнього незалежного оцінювання з трьох навчальних предметів буде зараховано як результати державної підсумкової атестації. Ці учасники мають обов’язково скласти:

* українську мову і літературу;
* математику або історію України (на вибір учасника);
* ще один предмет із переліку (історія України, математика, біологія, географія, фізика, хімія, а також англійська, іспанська, німецька або французька мова).

Важливо наголосити, що 2019 року учні (слухачі, студенти) закладів професійної (професійно-технічної), вищої освіти, які цього року завершуватимуть здобуття повної загальної середньої освіти, обов’язково проходитимуть державну підсумкову атестацію у формі зовнішнього незалежного оцінювання з двох предметів: з української мови і  математики або історії України (період ХХ – початок ХХІ століття) на вибір. Нагадаємо, що 2018 року для вказаної категорії осіб обов’язковою була державна підсумкова атестація у формі зовнішнього незалежного оцінювання лише з української мови.

Український центр продовжує приділяти значну увагу посиленню інклюзивного компоненту оцінювань, тож 2019 року особи з порушеннями зору матимуть можливість пройти зовнішнє незалежне оцінювання з української мови і літератури, математики, історії України та біології: завдання будуть надруковані рельєфно-крапковим шрифтом Брайля. Окрім цього, 2019 року пройде апробація технології проведення зовнішнього незалежного оцінювання для осіб із глибокими порушеннями зору, яка передбачає використання комп’ютерної техніки та спеціальних програмних засобів для сліпих і слабозорих людей. Апробація відбудеться під час додаткової сесії зовнішнього незалежного оцінювання з української мови і літератури, математики, історії України та біології.

Як і в минулі роки, за запитом учасників завдання сертифікаційних робіт з історії України, математики, біології, географії, фізики та хімії буде перекладено кримськотатарською, молдовською, польською, російською, румунською й угорською мовами.