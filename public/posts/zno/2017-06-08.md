---
title: Оприлюднено завдання ЗНО з біології
---

Із завданнями сертифікаційної роботи можна ознайомитися в розділі «Предмети ЗНО». Завтра у цьому ж розділі будуть розміщені правильні відповіді на завдання.

За оперативною інформацією регіональних центрів оцінювання якості освіти, участь у тестуванні з біології взяли 82 937 осіб, що становить 93% від загальної кількості зареєстрованих.

19 учасників зовнішнього незалежного оцінювання не змогли потрапити у пункт тестування через запізнення, 17 – через відсутність одного з обов’язкових документів. Проведення зовнішнього незалежного оцінювання в пунктах тестування забезпечували 14 915 осіб. За дотриманням процедури зовнішнього незалежного оцінювання спостерігали 118 громадських спостерігачів і 4 представники засобів масової інформації.

Учасники зовнішнього незалежного оцінювання, які не змогли взяти участь в основній сесії зовнішнього оцінювання з біології через причини, які не залежали від їхніх дій і волі, можуть зареєструватися для участі в додатковій сесії. Для цього необхідно протягом 5 робочих днів з урахуванням дня проведення тестування подати до регіонального центру, у якому проходили реєстрацію, документ, що підтверджує причину неучасті в основній сесії та відповідну заяву.

Детальніше про умови участі в додатковій сесії – у [відповідному розділі](http://testportal.gov.ua/dodsession/).
