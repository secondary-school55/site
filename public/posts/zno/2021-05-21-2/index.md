---
title: Графік проведення ЗНО - 2021
---

[Наказом](http://testportal.gov.ua//wp-content/uploads/2020/09/nakaz-MON-vid-30.09.2020_1210_na-sajt.pdf) Міністерства освіти і науки України від 30 вересня 2020 року № 1210 затверджено календарний план підготовки та проведення зовнішнього незалежного оцінювання 2021 року.

Відповідно до наказу реєстрація осіб для участі у зовнішньому незалежному оцінюванні триватиме **з 1 лютого до 5 березня 2021 року**. Керівники закладів освіти зможуть зареєструвати учнів (слухачів, студентів) для проходження ДПА у формі ЗНО **до 1 березня 2021 року**.

До **30 квітня 2021 року** зареєстровані учасники зможуть завантажити зі своїх інформаційних сторінок запрошення-перепустки, де буде зазначено час і місце проведення тестувань.

Основна сесія зовнішнього незалежного оцінювання почнеться **21 травня** тестуванням **з хімії** і завершиться **15 червня** тестуванням **з географії**. Тестування з іспанської, німецької, французької мов відбудуться **24 травня**, з англійської мови – **25 травня**, з математики – **28 травня**, з української мови, української мови і літератури – **1 червня**, з історії України – **4 червня**, з фізики – **7 червня**, з біології – **10 червня**.

Інформацію про результати основної сесії зовнішнього незалежного оцінювання з усіх навчальних предметів буде розміщено на інформаційних сторінках учасників тестування до **30 червня 2021 року**.

Також повідомляємо, що зміст сертифікаційних робіт відповідатиме [програмам](https://testportal.gov.ua/zno-2021/) зовнішнього незалежного оцінювання, затвердженим наказами Міністерства освіти і науки України від 26 червня 2018 року №696, від 20 грудня 2018 року №1426, від 04 грудня 2019 року №1513.