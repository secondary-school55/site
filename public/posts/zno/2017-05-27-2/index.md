---
title: Наступне ЗНО − з англійської мови
---

29 травня відбудеться зовнішнє незалежне оцінювання з англійської мови.

Допуск абітурієнтів до пункту тестування триватиме з **10:15** до **10:50**, початок зовнішнього незалежного оцінювання – **11:00**.

Вхід учасників до пунктів проведення ЗНО відбуватиметься за наявності таких документів:

* оригіналу Сертифіката зовнішнього незалежного оцінювання;
* паспорта або іншого документа, серія та номер якого зазначені в Сертифікаті;
* запрошення-перепустки для участі в зовнішньому незалежному оцінюванні, яку учасники мають самостійно роздрукувати з інформаційної сторінки.

У разі відсутності Сертифіката, паспорта або іншого документа, серія та номер якого зазначені в Сертифікаті, або пред’явлення копій цих документів абітурієнт до пункту проведення ЗНО не допускається.

Радимо учасникам ЗНО ознайомитися з адресою проходження зовнішнього незалежного оцінювання з англійської мови, що зазначена в запрошенні-перепустці на [інформаційних сторінках](https://zno.testportal.com.ua/info/login). Маршрути доїзду до пунктів проведення зовнішнього незалежного оцінювання розміщені на сайтах регіональних центрів оцінювання якості освіти.

Рекомендуємо також мати при собі дві-три ручки з чорнилом насиченого чорного кольору, а також, за бажанням, прозору пляшку з питною водою.

Нагадуємо, що протягом часу, відведеного на складання тесту, абітурієнт не повинен мати при собі будь-яких засобів зв’язку, пристроїв зчитування, обробки, збереження та відтворення інформації, друкованих і рукописних матеріалів, що не передбачені процедурою тестування.

На виконання сертифікаційної роботи з іноземних мов відведено 120 хвилин. Загальна кількість завдань роботи – 43. Максимальна кількість балів, яку можна набрати, правильно виконавши всі завдання, – **56**.

Сертифікаційна робота складається з трьох частин:

* Частина «Читання» містить 22 завдання різних форм. Відповіді на ці завдання позначаються в бланку відповідей А.
* Частина «Використання мови» містить 20 завдань. Відповіді на ці завдання позначаються в бланку відповідей А.
* Частина «Письмо» містить одне завдання відкритої форми. Відповідь на це завдання записується в бланку відповідей Б.

Результат виконання завдань з англійської мови № 1–16, 33-42, 43 буде зараховано як державна підсумкова атестація.

Результат виконання усієї сертифікаційної роботи ви зможете використати під час прийому до вищих навчальних закладів.
