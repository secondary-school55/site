---
title: Учасники ЗНО отримали запрошення на тестування
---

На інформаційних сторінках учасників зовнішнього незалежного оцінювання 2017 року опубліковані запрошення-перепустки, у яких вказано адреси пунктів проведення тестування.

Учасникам ЗНО необхідно самостійно сформувати й роздрукувати запрошення-перепустку зі своєї інформаційної сторінки, доступ до якої здійснюється за номером і пін-кодом сертифіката.

В Українському центрі оцінювання якості освіти радять учасникам зовнішнього оцінювання не зволікати із друком запрошення, який одночасно є одним з обов’язкових документів для допуску до пункту тестування.

Керівники навчальних закладів можуть отримати інформацію про те, у яких пунктах тестування складатимуть тести їх випускники на сторінці навчального закладу. Доступ до сторінки здійснюється за логіном і паролем, отриманими від регіонального центру оцінювання якості освіти.

Як відомо, основна сесія зовнішнього незалежного оцінювання розпочнеться 23 травня тестуванням з української мови і літератури.

Для підготовки до тестування учасники ЗНО можуть скористатись дистанційною підготовкою на безкоштовній платформі ЗНО-онлайн, де розміщені всі тести, що були використанні УЦОЯО за час існування ЗНО. Більшість завдань тестів містять ґрунтовні коментарі фахівців до правильних відповідей.
