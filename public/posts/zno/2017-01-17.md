---
title: Якими будуть тести ЗНО у 2017 році
---

Зовнішнє незалежне оцінювання випускників шкіл та осіб, які вступатимуть до [вищих навчальних закладів](https://osvita.ua/vnz/guide/), у 2017 році розпочнеться 23 травня та триватиме до 16 червня.

Особливості тестів [ЗНО](https://osvita.ua/test/) визначають характеристики тестових завдань, що затверджені Українським центром оцінювання якості освіти.

Зокрема, характеристики містять інформацію про загальну кількість завдань кожного тесту, час відведений для виконання завдань кожного тесту, форми завдань, схеми оцінювання кожної окремої форми завдань та тесту в цілому, а також інші особливості проведення ЗНО з кожного предмета.

Завдання тестів з української мови і літератури, історії України, математики, біології, географії, фізики, хімії та російської мови будуть укладені на основі програм, затверджених наказом МОН від 3 лютого 2016 року [№77](https://osvita.ua/legislation/Ser_osv/51876/).

Завдання сертифікаційних робіт з іноземних мов у 2017 році відповідатимуть програмі, затвердженій наказом Міносвіти від 01 жовтня 2014 року [№1121](https://osvita.ua/legislation/Vishya_osvita/43028/). Розуміння мови на слух (аудіювання), не перевірятиметься. Під час проведення ЗНО з іноземних мов у 2017 році оцінюватимуться комунікативні уміння таких видів мовленнєвої діяльності, як читання та письмо.

Для визначення результатів [державної підсумкової атестації](https://osvita.ua/school/certification/) випускників шкіл, яка у 2017 році відбуватиметься у формі зовнішнього незалежного оцінювання, зараховуватимуться результати виконання всіх або частини завдань сертифікаційної роботи, що залежить від конкретного навчального предмета.

Сертифікаційні роботи з української мови і літератури, а також історії України міститимуть субтест, за результатами виконання якого, випускники отримають оцінки за ДПА. Для української мови – це завдання частин «Українська мова» і «Власне висловлення», для історії України – «Історія України ХХ – початку ХХІ ст.».

Для визначення результатів державної підсумкової атестації випускників 2017 року з іноземних мов, а також з математики зараховуватиметься частина завдань сертифікаційної роботи зовнішнього незалежного оцінювання.

Оцінка за державну підсумкову атестацію з географії, хімії, фізики та біології визначатиметься за результатами виконання всієї сертифікаційної роботи з предмета.

Тестові завдання для перевірки навчальних досягнень випускників шкіл будуть укладені за [програмами](https://osvita.ua/test/program_zno/) ЗНО 2017 року.

У тестах ЗНО 2017 року використовуватимуться дев’ять форм завдань, як закритої, так і відкритої форми. Завдання відкритої форми включатимуть тести з української мови та літератури, іноземних мов, математики, фізики, хімії та географії.

[Особливості тестів ЗНО-2017](https://osvita.ua/test/training/)
