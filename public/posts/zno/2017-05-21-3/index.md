---
title: В учасників ЗНО цьогоріч забиратимуть годинники
---

Наручні годинники потрапили до списку речей, які учасникам цьогорічного зовнішнього незалежного оцінювання доведеться на час тестування залишити у спеціально відведеному місці.

Одночасно з перевіркою правильності заповнення документів у пунктах тестування проведуть огляд робочих місць учасників ЗНО. Заборонені речі шукатимуть поліцейські за допомогою металодетекторів. Про це розповіла директор Львівського регіонального центру оцінювання якості освіти Лариса Середяк.

«Зрозуміло, що всі в пункт тестування приходять з мобільними телефонами, але в кожній аудиторії є стіл, де написано “для особистих речей”, і на той стіл необхідно буде покласти мобільні телефони, флешки, навушники. Цього року ми будемо забирати також механічні годинники», – зазначила директор.

Причиною такого нововведення став інцидент, який відбувся під час пробного тестування. В одного з учасників помітили годинник, який, за словами директора, виявився «маленьким комп’ютером».

Нагадаємо, раніше УЦОЯО запевнив, що відповіді на ЗНО придбати неможливо.
