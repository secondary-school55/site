---
title: В Україні завершилось проведення ЗНО
---

23 червня оголошенням результатів [зовнішнього незалежного оцінювання](https://osvita.ua/test/) завершено проведення основної сесії тестування в 2017 році.

Усього було проведено тестування з 12 навчальних предметів. Усі результати тестування розміщені на інформаційних сторінках учасників.

Учасники тестування мають можливість завантажити зі своєї [інформаційної сторінки](https://zno.testportal.com.ua/info/login) скан-копії бланків відповідей, які вони заповнювали під час роботи над завданнями тестів.

Ті учасники зовнішнього оцінювання, які виявили бажання вступати до [вищих навчальних закладів](https://osvita.ua/vnz/guide/) використовуватимуть отримані результати під час проведення вступної кампанії. Абітурієнти можуть роздрукувати інформаційну картку з результатами тестування.

Також Українським центром оцінювання якості освіти центру [оприлюднено](https://osvita.ua/test/rez_zno/) таблиці переведення тестових балів у рейтингову оцінку за шкалою 100–200 балів і таблиці відповідності тестових балів оцінкам рівня навчальних досягнень за шкалою 1–12 балів з усіх тестових предметів.

Школи вже отримали відомості державної підсумкової атестації та можуть видавати своїм випускникам атестати про здобуття загальної середньої освіти.

Ті учасники, які з об'єктивних причин не мали можливості взяти участь у основній сесії ЗНО, зможуть пройти тестування в ході додаткової сесії, яка відбудеться з 3 до 12 липня.

Вступна кампанія 2017 року розпочнеться 12 липня. Із цього дня вищі навчальні заклади розпочнуть прийом від абітурієнтів документів для вступу в електронній та паперовій формі.

Реєстрація електронних кабінетів вступників та завантаження додатків до документів про повну загальну середню освіту розпочнеться 29 червня.
