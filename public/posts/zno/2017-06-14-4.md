---
title: Визначено пороговий бал «СКЛАВ/НЕ СКЛАВ» з шести предметів
---

14 червня відбулося перше засідання експертної комісії при Українському центрі оцінювання якості освіти з визначення порогу «склав/не склав». На засіданні визначено пороговий бал «склав/не склав» для тесту з української мови і літератури, математики, англійської, німецької, французької, іспанської мов.

Члени експертної комісії після обговорення ухвалили рішення встановити пороговий бал з української мови і літератури, що відповідає **24** тестовим балам, з математики – **11** тестових балів, з англійської, німецької, французької , іспанської мов – **14** тестових балів.

З української мови і літератури пороговий бал «склав/не склав» подолали 92 % учасників зовнішнього незалежного оцінювання від загальної кількості осіб, що взяли участь у тестуванні з цього предмета, з математики поріг «склав/не склав» подолали 84 % осіб, які взяли участь у зовнішньому оцінюванні, з англійської мови – 85 % учасників тестування з цього предмета, з німецької мови поріг подолали 77 % учасників тестування, з французької та іспанської мов поріг подолали 79 % і 78 % учасників тестування відповідно.

Результати зовнішнього незалежного оцінювання з цих предметів будуть розміщені на [інформаційних сторінках](https://zno.testportal.com.ua/info/login) 15 червня. Також цього ж дня в розділі [«Керівникам навчальних закладів»](https://zno.testportal.com.ua/schools/login) будуть розміщені відомості результатів державної підсумкової атестації, проведеної у формі зовнішнього незалежного оцінювання.

Звертаємо увагу, що учасники тестування поточного року зможуть ознайомитися зі скан-копіями своїх бланків відповідей. Бланки відповідей з української мови і літератури, математики, англійської, німецької, французької, іспанської мов будуть розміщені на [інформаційних сторінках учасників](https://zno.testportal.com.ua/info/login) з 16 червня.

Відеозапис засідання експертної комісії при Українському центрі оцінювання якості освіти, під час якого було встановлено поріг «склав/не склав», можна переглянути на [Освітньому порталі «Педагогічна преса»](http://pedpresa.ua/184095-online-113.html).

Нагадаємо, що засідання експертних комісій зі встановлення порогу «склав/не склав» з історії України, російської мови, біології відбудеться 16 червня, а з фізики, географії, хімії – 22 червня.
