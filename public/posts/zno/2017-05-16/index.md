---
title: ЗНО-2017 - процедури ЗНО, від яких залежить успіх
---

Менш ніж за два тижні, 23 травня, розпочнеться основна сесія зовнішнього незалежного оцінювання. Для успішного проходження тестування, окрім старанної підготовки, учасникам необхідно дотримуватися основних процедур проходження зовнішнього незалежного оцінювання.

Передусім треба пам’ятати: допуск до пункту тестування за наявності чітко визначених документів: Сертифікат ЗНО, документ, що посвідчує особу (серія та номер якого зазначені у Сертифікаті) та запрошення-перепустка. Для виконання роботи учасникам знадобиться ручка з пастою насиченого чорного кольору, хоча краще мати дві-три – про запас. За бажанням чи в разі потреби можна взяти з собою прозору пляшку з питною водою.

Щодо обов’язків, то учасникам зовнішнього оцінювання заборонено використовувати в пункті ЗНО та мати при собі протягом часу, відведеного на виконання сертифікаційної роботи, засоби зв’язку, пристрої зчитування, обробки, збереження та відтворення інформації, а також окремі елементи, які можуть бути складовими технічних засобів і пристроїв.

Цьогоріч інструктори в аудиторії звертатимуть особливу увагу на наявність в учасників смарт-годинників. Радимо залишити їх удома або ж на спеціально відведеному для речей місці, адже в разі виявлення в учасників тестування смарт-годинників, а також мобільних телефонів, навушників, флеш-накопичувачів, USB-кабелів тощо учасник змушений буде залишити пункт проведення ЗНО достроково, а результат виконання тесту з певного предмета буде анульовано.

Пам’ятайте, що дотримання вимог і норм, передбачених процедурою проведення зовнішнього оцінювання, є однією зі складових Вашого успіху.

Не втратьте шанс стати студентом омріяного ВНЗ!
