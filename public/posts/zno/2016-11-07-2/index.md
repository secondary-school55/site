---
title: Реєстрація на пробне ЗНО відбудеться в січні
---

Реєстрація на [пробне зовнішнє незалежне оцінювання](https://osvita.ua/test/topics/49260/) триватиме з 10 до 31 січня 2017 року. Про це повідомляє прес-служба Українського центру оцінювання якості освіти.

Як і в попередні роки, пробне ЗНО проводитиметься з метою ознайомлення всіх бажаючих із процедурою проведення зовнішнього незалежного оцінювання, структурою та змістом тестового зошита, порядком доступу до пункту тестування та робочого місця.

Участь у пробному ЗНО є важливою складовою підготовки до тестування. Завдання, що створюються у формі предметних тестів, відповідають програмам зовнішнього незалежного оцінювання, характеристикам та структурі сертифікаційних робіт, а процедура проведення є максимально наближеною до процедури проведення основного [ЗНО](https://osvita.ua/test/).

Зареєструватися для участі в пробному зовнішньому незалежному оцінюванні можна буде на сайтах регіональних центрів оцінювання якості освіти у січні 2017 року.

Кожен зареєстрований учасник зможе взяти участь у пробному ЗНО з української мови та літератури (1 квітня), а також у одному із запропонованих предметів за вибором (8 квітня): історії України, математики, біології, географії, фізики, хімії, англійської, іспанської, німецької, російської, французької мов.

Слід підкреслити, що участь у пробному зовнішньому незалежному оцінюванні є платною. Вартість одного тестування для одного учасника визначає кожний регіональний центр оцінювання якості освіти окремо. Цю інформацію буде розміщено на сайтах регіональних центрів оцінювання якості освіти.

Реєстрація для проходження пробного тестування не передбачає автоматичної реєстрації для участі в основній сесії зовнішнього незалежного оцінювання. Результати пробного зовнішнього незалежного оцінювання не зараховуються як оцінки за [державну підсумкову атестацію](https://osvita.ua/school/certification/) та не використовуються для участі в конкурсному відборі під час вступу до [вищих навчальних закладів](https://osvita.ua/vnz/guide/).

Більше інформації про проведення пробного зовнішнього незалежного оцінювання буде розміщено на сайтах [регіональних центрів оцінювання якості освіти](https://osvita.ua/test/test_office/).
