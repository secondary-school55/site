---
tags: [edu]
title: День української писемності та мови
---

9 листопада - День української писемності та мови. Відзначають його на честь українського літописця Нестора - послідовника творців слов'янської писемності Кирила і Мефодія. Саме з нього, вважають дослідники, і починається писемна українська мова.

Напередодні цього дня в нашій школі пройшли заходи під гаслом «Моє диво калинове, кохана українська мово!».

9 листопада у День української писемності та мови в 5-6-х класах відбулася поетична вікторина «Вічне слово». П’ятикласники та шестикласники прагнули переконати своїх ровесників, що мова — це безцінний дар, який треба шанувати, як батька й матір, родину й Батьківщину. Адже для нас рідна мова — це не тільки дорога спадщина, яка об'єднує в собі народну мудрість, вироблену десятками й сотнями поколінь. Це наша гордість, бо все, що створено нею, увійшло в скарбницю загальнолюдської культури.

Було проведено гру “Із витоків української писемності та мови”, вона дала змогу своїм слухачам поглянути на історію свого народу, збагнути роль рідної мови в утвердженні української державності.

Протягом дня діти 8-9 класів випускали стінгазету «Мовознавець». На уроках української мови були проведені тематичні диктанти «Допоки є Шевченка мова, то доти Україна є…». Цікаві доповіді-презентації із висвітленням історії становлення української писемності від Київської Русі й до часів Івана Котляревського представили учні 10-11 класів.

Відбувся конкурс читців «Рідна мова калинова». Учні інтонаційно передавали авторське переживання, замилування картинами природи рідного краю, спогади про Батьківщину.

Протягом дня для читачів бібліотеки в читальному залі діяла ілюстративна книжкова виставка «Наша пісня, наша дума не вмре, не згине». На виставці були представлені художні твори та поезія українських авторів, книжкові видання про історію української мови, вислови та цитати відомих людей про її красу.

Сила слова безмежна! Воно здатне робити диво, бо хвилює найтонші струни людського серця. Під час розповідей про українського літописця преподобного Нестора – послідовника творців слов’янської писемності Кирила і Мефодія, учні поглибили й розширили свої знання про мову та мовлення, поповнити словниковий запас, розвинули творчі й комунікативні здібності, пошукові вміння та навички.

9 листопада учні школи написали диктант єдності (11 класи та члени педколективу).

Великий український вчений, мовознавець Іван Огієнко сказав: «Мова – душа кожної національності, її святощі, її найцінніший скарб». Любіть, поважайте та вдосконалюйте нашу мову, адже мова, як і Україна, — у нашому серці, і починається з кожного з нас.

<slideshow id="72157672679646494"></slideshow>
