---
tags: [edu]
title: День Гідності та Свободи
---

21 листопада в Україні відзначається День Гідності та Свободи, у який вшановують громадянський подвиг, патріотизм і мужність людей, що виступили на захист демократичних цінностей, прав і свобод людини і громадянина, національних інтересів нашої держави та її європейського вибору під час подій Помаранчевої революції 2004 року та Революції Гідності 2013-2014 років. Ці доленосні події згуртували весь український народ навколо високої мети – відстоювання незалежності України, її стабільного розвитку в європейському співтоваристві, досягнення гідного рівня життя.

Протягом листопада в КЗШ І-ІІІ ступенів № 55 відбувались заходи щодо вшанування Героїв Майдану: інформ-дайджести та години спілкування на тему: «Наш дух не зламати, свободу не вбити», тематичні виставки літератури в бібліотеці, конкурс відеопрезентацій на тему: «Я і Революція Гідності», конкурс малюнків на тему: «Україна – вільна держава».

Так, 21.11.2017 у закладі були проведені різноманітні заходи до Дня Революції Гідності та Свободи. Класні керівники 1-11 класів провели Єдиний урок «Майдан: усна історія». Для учнів 7-8 класів була проведена екскурсія «Ми пам’ятаємо» до шкільної музейної кімнати.

Лідери ДО «Первоцвіт» підготували агітбригаду «Ми – діти України», яку було розпочато з урочистого виконання Гімну України та оголошено хвилину мовчання; запалені символічні свічки нагадали про ті страшні події.

Саме в цей день було проведено засідання шкільного Євроклубу за темою «Єдність народу – запорука благополуччя і добробуту держави». Учні 8-9 класів були задіяні у вікторині «Усе моє, що зветься Україна».

Серед учнів 10-11 класів був проведений конкурс учнівських творів «Свобода України – що це?», а учні 1-5 класів залюбки взяли участь у конкурсі малюнків «Що я бажаю своїй Батьківщині».

Відзначаючи День Гідності та Свободи, ми сповнені гордістю за наших співвітчизників, які понад усе цінують свободу і гідність та продовжують боронити незалежність України від зовнішньої агресії.

<slideshow id="72157689490563884"></slideshow>
