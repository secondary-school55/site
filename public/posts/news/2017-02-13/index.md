---
tags: [edu]
title: Школа майбутнього першокласника «Двадцять кроків до школи»
---

5 листопада 2016 року Криворізька ЗОШ №55 гостинно відкрила свої двері для майбутніх школярів. Свою роботу розпочала школа майбутнього першокласника «Двадцять кроків до школи». Вчителі Старікова Наталя Анатоліївна та Юшко Алла Анатоліївна привітали дітей та їх батьків, які прийшли вперше до школи. Директор школи Горевич Людмила Володимирівна ознайомила батьків майбутніх першокласників з історією та традиціями школи, дала характеристику розвитку та поведінки дітей шестирічного віку, розповіла про нормативи розвитку пізнавальної діяльності дітей, що йдуть до школи. І саме головне закликала любити дітей, берегти їх та виховувати своєю власною зразковою поведінкою.

Урочисто зустріли майбутніх першокласників учні школи. Для малечі було організоване велике свято, під час якого школярі розповіли про цікаве та захоплююче життя у рідній школі. Піснями, танцями, казками та різними конкурсами розважали малечу учні школи. В кінці зустрічі маленькі гості отримали чарівні дзвоники із запрошенням на Свято знань 1 вересня 2017р.

Школа майбутнього першокласника «Двадцять кроків до школи» здійснює навчання дітей з 5-6 років та працює за індивідуальним навчальним планом і програмами, що затверджені на методичній раді КЗОШ І-ІІІ ступенів №55 . Вона забезпечує виявлення та розвиток лінгвістичних, математичних, гуманітарних, естетичних, фізичних здібностей дітей, формування соціальних компетенцій. Заняття з дітьми проводять учителі початкових класів, психолог, вчителі англійської мови, фізичної культури, музичного мистецтва, інформатики. За групою дітей закріплені куратори з учителів початкових класів, який здійснюють зв'язок з батьками, ведуть щоденник спостережень, у кінці навчального року узагальнюють дані всіх спеціалістів в особисті рекомендації для кожної дитини. Заняття розпочалися з листопада та закінчаться у квітні.

«Школа майбутнього першокласника» — ланка єдиного процесу навчання й виховання учнів, яка вирішує такі основні завдання: вивчити кожну дитину з психолого-педагогічних позицій, виявити її здібності та рекомендувати батькам улаштувати свою дитину в 1 клас за напрямом, який відповідає її задаткам і створює більш сприятливі умови для розвитку, забезпечити зменшення навантаження на дітей під час переходу із системи дошкільної освіти до школи І ступеня, забезпечити підготовку до навчання в шкільному модулі І ступеня.

Щосуботи вчителі початкової школи Старікова Н.А. та Юшко А.А. під час роботи в «Школі майбутнього першокласника» визначають такі основні напрями діяльності:

- формування психологічної готовності до навчання;
- фізичний розвиток і зміцнення здоров'я;
- дидактичні (навчально-пізнавальні ігри);
- знайомство з навколишнім світом (природою), розвиток мовлення;
- знайомство з елементами грамоти;
- знайомство з азами математики (лічбою);
- образотворча діяльність;
- конструювання;
- формування позитивних звичок і подолання негативних.

«Школа майбутнього першокласника» є творчою лабораторією організації пошуку, розробки й упровадження нового підходу та змісту розвивального навчання, форм і методів їх реалізації.

<slideshow id="72157680406404065"></slideshow>
