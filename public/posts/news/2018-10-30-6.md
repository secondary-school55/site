---
title: Екскурсія до річки Саксагань «Знайомими стежинами рідного краю». Конкурс малюнків за результатами спостережень «Барви осені»
tags: [edu]
---

30.10.18 р. учні 2-Б класу здійснили екскурсію до річки Саксагань «Знайомими стежками рідного краю». Хоч сонце нижче на небосхилі, ніж влітку, але день видався погідним, сонячним, неначе сама природа запрошувала нас на прогулянку знайомими стежками. Скільки сюрпризів приготувала чарівниця Осінь! Не впізнати дерев… Струнка берізка вбралася у жовту сукню, у золотих плащах вітають нас клени, осики, а горобина ще й червоне намисто з такої нагоди одягла. Тільки сосни та ялини в зелених шатах і тополі-велетні. Всі раді нас вітати! А ось на ставку граціозний величний птах в дзеркалі води милується на свою вроду. Хто це? Звісно, всі впізнали лебедя. А ось і ґава. Так близько підійшла, щоб все почути і першою всім доповісти. Побачила, що ми її помітили, і вирішила попозувати. Не кожного ж дня тебе фотографують!

«Змійкою» поміж очеретом тече річка Саксагань. Темна прохолодна вода…

А скільки яскравого різнобарвного листя під ногами! Поверталися з прогулянки з піднесеним веселим настроєм і з осінніми букетами.

Про свої враження, пригоди та спостереження діти розповіли в малюнках «Барви осені».

<slideshow id="72157675274984908"></slideshow>
