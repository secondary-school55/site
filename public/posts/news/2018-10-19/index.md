---
title: Районний фестиваль козацької слави «Тернова земля – земля українського козацтва»
tags: [edu]
---

19.10.2018 збірна команда учнів Криворізької загальноосвітньої школи І-ІІІ ступенів №55 взяла участь у ХІ районному фестивалі козацької слави «Тернова земля – земля українського козацтва» на Кубок народного депутата України Костянтина Павлова.

Конкурсна програма, яка складалася із виконання та презентації козацької пісні, спортивно-туристичної смуги перешкод та змагань із фізичної підготовки, проводилася у відповідності до Положення про Всеукраїнську дитячо-юнацьку військово-спортивну патріотичну гру «Джура»(«Сокіл»).

Для учасників фестивалю було організовано майстер-клас по збиранню навчальної зброї, який провели ліцеїсти комунального закладу освіти «Криворізький ліцей-інтернат з посиленою військово-фізичною підготовкою» Дніпропетровської обласної ради.

Осінній день допомагав учасникам фестивалю подолати всі перешкоди, показати найкращі результати в спортивній боротьбі та продемонструвати важливі риси українських козаків – любов до рідної землі, вірність та згуртованість козацького загону, велику жагу до перемоги. Кінцевою зупинкою змагань став козацький куліш, яким пригощали військовослужбовці військової частини Т0400 учасників фестивалю.

За підсумками проходження «Смуги перешкод спортивно-туристичної» козацький загін нашого закладу посів ІІ місце.

Під час змагань учні показали високий рівень підготовки, а головне – командний дух, проявили взаємопідтримку та взаємодопомогу.

<slideshow id="72157696876768240"></slideshow>
