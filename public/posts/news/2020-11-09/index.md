---
title: День української писемності
---

Тисячоліттями, віками, роками плекала її земля предків, передавала з покоління в покоління, вкладаючи дедалі більше народну душу й водночас формуючи її. Досвід людства упродовж тисячоліть переконливо доводить, що занепад мови – це зникнення нації. Якщо ж мова стає необхідною і вживається насамперед національною елітою – сильною й високорозвиненою стає нація й держава.

9 листопада Криворізька загальноосвітня школа І-ІІІ ст. №55 разом з усією Україною відзначила одне з найголовніших свят нашої нації – День української писемності та мови.

Ось і в цей особливий день наша школа цвіла від розмаїття вікторин, конкурсів. Школярі закладу, а саме: учні 5-7 класів разом з вчителями української мови підготували урочисті заходи, де розповіли про красу та багатство нашої мови. Крім того, за традицією, у цей день транслювався Всеукраїнський радіодиктант національної єдності, до написання якого долучилися не лише учні школи, а й вчителі.

Для учнів 5-7 класів було проведено ряд святкових заходів, у яких з задоволенням  узяли участь діти. Школярі здійснили короткий екскурс в історію рідної мови, дізналися найцікавіші факти про українську мову. А ребуси, кросворди, мовознавчі вікторини стали основою жвавих обговорень, виру емоцій та висновків про значення української мови в житті громадян нашої держави.

Наші учні зрозуміли, що знання рідної мови та вміння нею користуватися – це шлях до всебічного розвитку людини. Пам’ятаємо слова відомого грецького філософа Сократа: «Заговори, щоб я побачив!».


<slideshow></slideshow>
