---
title: День вишиванки
tags: [edu]
---

16 травня 2019 року учні та вчителі Криворізької загальноосвітньої школи І-ІІІ ступенів №55 відзначили День вишиванки – свято національної єдності, покликане зберегти споконвічні народні традиції створення та носіння національного вишитого одягу та об’єднання українців.

Ще з сивої давнини відомо, що вишита сорочка є символом здоров’я та краси, оберегом щасливої долі та родової пам’яті, яка, за традицією, передавалася з покоління в покоління, із роду в рід як родинна реліквія. Цей український оберіг пройшов крізь віки й нині символізує чистоту почуттів, глибину безмежної любові до Батьківщини.

Дрес-кодом дня була вишиванка, і вся школа замайоріла різнобарвними візерунками української вишивки – символом єдності українського народу.

Протягом дня було проведено безліч виховних заходів даної тематики. Учні школи читали вірші про вишиванки, українські традиції, розповідали про історію виникнення вишивки, про значення кольорів та символів, про те, що кожному регіону України притаманний свій орнамент. Відбувся конкурс світлин класних колективів, парад вишиванок «Сучасний погляд на традиційні символи», організовано загальношкільний флешмоб «Вишиванку мати вишивала».

Проведення свята продемонструвало, що вихованці школи разом зі своїми батьками відчувають себе справжніми українцями та налаштовані на збереження культури, звичаїв й традицій свого народу.

<pre>
Україно, одягни вишиванку,
Пригадай, як колись було.
Її гордо носило місто,
І пишалося кожне село.
Україно, носи вишиванку,
В будні і свята носи.
Бо ніде не знайдеш більше в світі
Неповторної диво краси.
</pre>

<slideshow></slideshow>
