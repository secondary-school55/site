---
tags: [edu]
title: День вшанування пам‘яті Героїв Небесної Сотні
---

20 лютого 2017 року в Криворізькій загальноосвітній школі І-ІІІ ступенів № 55 відзначався День вшанування пам‘яті Героїв Небесної Сотні.

У лютневі дні по всій Україні відбулися заходи вшанування пам’яті Героїв Небесної Сотні. 18 лютого 2014р. почалися найзапекліші та найкривавіші сутички протестувальників – учасників Євромайдану з підрозділами правоохоронних органів, що згодом призвело до великих людських жертв.

Полеглих учасників акцій протесту назвали Небесною сотнею. Героїчна сотня, зробивши перший крок, журавлиним ключем полинула у вирій вічності, ставши нашими Ангелами-Охоронцями на небі. Українські Ангели загинули за незалежність нашої держави, за честь, за волю, за право бути Українцем, і ціною жертовності показали, що наш український дух є незламним, а народ – нескореним.

Гіркі події не могли залишити байдужими й учнів нашої школи. У кожному класі були проведені заходи щодо вшанування жертв Євромайдану. Проведено виховну годину «20 лютого – День вшанування пам’яті Героїв Небесної Сотні». Учні нашої школи відвідали фотовиставку, присвячену учасникам АТО, та експозицію, присвячену героям Небесної сотні в шкільній музейній кімнаті «Бойова слава». Виставка вразила школярів та змусила по-дорослому замислитися над тими подіями, які відбуваються в Україні.

<slideshow id="72157676982111514"></slideshow>
