---
tags: [edu]
title: Бій під Крутами
---

<pre>
І згадую чомусь я мимоволі
Великих лицарів своїх.
Лежать вони покинутими в полі
І без хрестів могили їх.
</pre>

Бій під Крутами – бій, що відбувся на залізничній станції Крути 29 січня 1918 року між більшовицькими військами Михайла Муравйова та об’єднаними військами юнкерів 1-ї Київської юнацької школи ім. Б. Хмельницького та першої сотні новоствореного Студентського куреня під єдиним командуванням Аверкія Гончаренка під час наступу на Київ військ Муравйова.

Перед військами Аверкія Гончаренка стояло завдання затримати наступ на Київ більшовицьких військ, в той час як головні українські військові сили на чолі з Симоном Петлюрою вирушили на Київ придушувати повстання на заводі «Арсенал».

Можна виокремити такі особливості битви під Крутами, які виділили її з-поміж інших військових конфліктів того часу та звернули увагу громадськості на неї:

- участь у битві студентів, які не мали попереднього військового досвіду (116 бійців Студентської сотні),
- величезна чисельна перевага більшовицького війська (500-600 воїнів під командуванням А. Гончаренка і до 6 тисяч воїнів під командуванням М. Муравйова),
- великі втрати української сторони, а також те, що війська Муравйова все-таки вдалось затримати і виграти час для підписання Брестської угоди.

  29.01.2018 р. у Криворізькій загальноосвітній школі І- ІІІ ст. № 55 було проведено заходи з відзначення річниці битви під Крутами:

1.  Оформлення тематичної виставки в шкільній бібліотеці<br>
    «І згадую чомусь я мимоволі<br>
    Великих лицарів своїх.<br>
    Лежать вони покинутими в полі,<br>
    І без хрестів могили їх».<br>
2.  Перегляд фільмів «Лист без конверта».
3.  Виховний захід «Україна пам´ятає своїх героїв».
4.  Усний журнал «Крути – мужність і біль України».
5.  Круглий стіл « Герої Крут. Міфи та реальність».

Було проведено Єдину виховну годину на тему: «Ніколи Україні не забути цих юних душ нескорених політ».

«Ой ви, Крути, засніжені Крути,<br>
Наше горе і праведний клич,<br>
Нам ніколи про вас не забути…», - саме такими рядками було розпочато урок у 5-Б класі, на якому діти дізналися про подвиг молодих хлопців, що були справжніми патріотами.

Школярі 3-А класу дізналися про історичне минуле своєї країни, вшанували хвилиною мовчання борців за незалежність України.

Діти 8-Б класу вшанували річницю трагічних історичних подій у м. Крути.
Познайомилися зі зразками патріотизму, продемонстрованими сміливими студентами, що не побоялися ціною власного життя захищати Батьківщину.

Учнів 10-А особливо вразила історія поховання 27 сильних в повному розквіті сил юнаків, які потрапили після бою в полон до більшовиків і були ними страчені. Доповідач Іванова Анастасія, учениця 10-А класу, повідомила, що на похороні в Києві біля Аскольдової Могили голова Української Центральної Ради Михайло Грушевський назвав юнаків, які загинули в нерівній боротьбі, героями, а поет Павло Тичина присвятив героїчному вчинкові вірш «Пам'яті тридцяти».

У 11-А класі відбувся виховний захід «Крути – крок у майбутнє» про захист української столиці від радянської Росії студентами. Учні підготували фото колаж.

Битва під Крутами – один із важливих сюжетів сучасної української історичної пам’яті, який вже давно перестав сприйматись як рядова історична подія. Міф битви під Крутами є історичним образом, що має важливе значення для української колективної пам’яті та української ідентичності.

<slideshow id="72157691120715151"></slideshow>
