---
title: Україна – це ми!
---

Ідея соборності бере свій початок від об’єднання давньоруських земель навколо князівського престолу в Києві, а її філософське коріння сягає часів Візантії. Протягом віків її практичним втіленням займались українські гетьмани Богдан Хмельницький, Іван Мазепа, Петро Дорошенко, Пилип Орлик. У ХVIIІ - початку ХХ ст., коли українські землі були поділені між сусідніми державами: Польщею, Росією, Румунією, Австро-Угорщиною, ця ідея знайшла своє відображення у працях кращих вітчизняних мислителів, оскільки для боротьби за свої національні інтереси Україні була вкрай важливою територіальна єдність.

У результаті ухвалення ІІІ Універсалу Української Центральної Ради 7 листопада 1917 р. була проголошена Українська Народна Республіка, до складу якої увійшло 9 українських губерній.

Під впливом цих подій в жовтні 1918 р. у Львові представники західноукраїнських політичних партій створили Українську Національну Раду, а 10 листопада того ж року було проголошено утворення Західноукраїнської Народної Республіки. Відтоді між урядами УНР і ЗУНР велися переговори про втілення ідеї соборності.

Урочистий Акт Злуки розпочався 22 січня 1919р. о 12:00 на Софіївському майдані, де зібралися десятки тисяч киян. У присутності іноземних дипломантів держсекретар Л. Цегельський передав голові Директорії В. Винниченкові Грамоту-ухвалу УНР. Було зачитано універсал, в якому проголошено про з'єднання Західно - Української Народної Республіки з Українською (Придніпрянською) Народною Республікою в одну суверенну Народну Республіку. Від нині злилися в одно Галичина, Буковина, Закарпаття, Придніпрянська Україна в одну Велику Україну. Ці історичні події сформували підґрунтя для відродження незалежної соборної демократичної України та утвердження національної ідеї. День Соборності – це нагадування про те, що сила нашої держави – в єдності українських земель.

**КЗШ №55 КМР ДО вітає з Днем Соборності України!**

Протягом багатьох століть українці мріяли про незалежну єдину соборну державу, про те, щоб землі, які з історичних причин були поділені різними країнами, об’єдналися.

Возз’єднання українців на своїй землі в єдиній Українській державі – вияв народної волі до самовизначення і консолідації, свідчення політичної зрілості нації.

**У 2021 році українці святкуватимуть 102 річницю.**

Головний урок Злуки – це усвідомлення того, що тільки в єдності сила і перемога. День соборності назавжди буде джерелом упевненості у нашому кращому майбутті, що зросла і зміцніла у віковій визвольній боротьбі українського народу.

Бажаємо всім нам любові до рідної землі, миру, добробуту, мудрості в прийнятті будь-яких рішень. Нехай віра в європейську, демократичну, соборну й економічно багату Україну надихає нас на нові звершення заради процвітання її народу!

<slideshow></slideshow>