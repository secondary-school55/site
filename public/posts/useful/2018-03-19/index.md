---
title:
  Інформаційно-методичні матеріали щодо організації і проведення обласного етапу
  Всеукраїнської виставки-конкурсу з науково-технічної творчості учнівської молоді
  «Наш пошук і творчість – тобі, Україно!» у 2018 році
---

# 1. Загальні положення

Обласний етап Всеукраїнської виставки-конкурсу з науково-технічної творчості учнівської молоді (далі – Виставка) проводиться відповідно до Положення, затвердженого наказом Міністерства освіти, молоді та спорту від 28.05.2012 року № 635 «Про затвердження Положення про Всеукраїнські відкриті змагання із спортивно-технічних видів спорту та інших напрямків технічної творчості серед дітей та учнівської молоді» і зареєстрованого в Міністерстві юстиції України 14.06.2012 року за № 953/21265 та з метою популяризації технічної творчості серед учнівської молоді.

Основними завданнями Виставки є:

- виховання у дітей зацікавленості до науки та техніки, творчого відношення до роботи, прагнення до глибокого оволодіння знаннями, всебічна допомога школі у профорієнтації учнів.
- розширення мережі гуртків, клубів, науково-технічних об’єднань та масове залучення учнів до технічної творчості.
- розвиток раціоналізаторських та конструкторських здібностей, стимулювання зросту технічної майстерності учнів шкіл, ПТУ.
- залучення до керівництва технічними гуртками інженерів та техніків промисловості, фахівців сільського господарства, науково-дослідницьких організацій, викладачів та студентів вищих навчальних закладів.
- підвищення ролі науково-технічної творчості та її впливу на розвиток трудової активності учнів.
- підвищення результативності та підведення підсумків роботи технічних гуртків та наукових об’єднань шкіл, ПТУ, позашкільних закладів.
- удосконалення форм і методів пропаганди досягнень дитячих колективів з науково-технічної творчості.

# 2. Керівництво Виставкою та матеріальне забезпечення

Керівництво, підготовка та проведення Виставки покладається на комунальний позашкільний навчальний заклад „Дніпропетровський обласний центр науково-технічної творчості та інформаційних технологій учнівської молоді”, на базі якого створені обласний оргкомітет і журі.

Витрати на перевезення експонатів та відрядження працівників відносяться за рахунок відряджуючих організацій.

# 3. Учасники Виставки

У Виставці-конкурсі приймають участь вихованці (учні) закладів позашкільної, загальної середньої, професійної освіти, ліцеїв, гімназій, клубів і гуртків при підприємствах та за місцем проживання. Вік учасників до 18 років.

# 4. Місце та час проведення

Місце та час проведення Виставки узгоджується комунальним позашкільним навчальним закладом „Дніпропетровський обласний центр науково-технічної творчості та інформаційних технологій учнівської молоді” щорічно, відповідно до календаря масових заходів і проводиться по територіях області (Дніпропетровській, Криворізькій, Нікопольській, Павлоградській).

# 5. Умови проведення Виставки

Обласній Виставці технічної творчості учнівської молоді передують районі (міські) Виставки.

За комплектацію, підбір експонатів та їх доставку на Виставку відповідальність несуть позашкільні заклади області.

Оргкомітет та журі виставки залишають за собою право робити відбір експонатів для оформлення експозиції на Всеукраїнську Виставку без згоди на це позашкільних закладів.

Експонати, що подаються, повинні мати необхідну документацію і відповідати визначеним вимогам:

- вимоги до експонатів і розробок (додаток 1).
- заявка на участь у конкурсі (додаток 2);
- паспорт експонату (додаток 3).

**Експонати, що не відповідають вимогам та не мають необхідної документації, журі не розглядає.**

На Виставку подаються експонати відповідно до запропонованих розділів.

# 6. Розділи Виставки

Розміщення експозиції виставок по зонах узгоджується щорічно з представниками регіонів.

Розділи Виставки при експонуванні розміщуються окремо або у різних приміщеннях.

Під час дії виставки проводиться конкурс серед творчих робіт учнівської молоді по виконанню завдань підприємств, господарств, навчальних закладів, пов’язаних із вирішенням конкретних проблем в галузі науки, техніки та виробництва, а також по вільній тематиці по розділах:

# _Розділ 1. Технічні науки._

Підрозділи:

**Радіоелектроніка** (радіотехнічні та радіоелектронні прилади оригінальної конструкції, засоби зв'язку, обладнання автоматики, електронні вимірювальні прилади та ін.).

**Електротехніка** (прилади, пристрої та обладнання електротехнічного призначення, вдосконалені блоки живлення, регулятори напруги та струму, освітлювальна техніка та ін.).

**Промислова техніка** (верстати, технологічний інструмент; моделі та макети промислового обладнання; прилади та обладнання, які покращують технологічні процеси).

**Транспортні засоби** (прилади, пристрої та обладнання, які покращують роботу вузлів транспортних засобів і роблять його екологічно чистим).

**Сільськогосподарська техніка** (пристрої для сільськогосподарських машин; діючі зразки та моделі малогабаритної техніки та пристрої для роботи на присадибних ділянках, у садівництві та ін.; прилади та обладнання, які покращують умови праці та технологічні процеси у тваринництві і птахівництві та ін.).

# _Розділ 2. Природничі науки._

**Підрозділи: Сільське господарство, Екологія, Енергозбереження, Медицина, Біологія** (прилади, що сприяють очищенню та охороні навколишнього середовища та енергозбереженню; технології переробки відходів промисловості; використання нетрадиційних джерел енергії; прилади, що застосовуються у медицині, процеси біологічного виробництва та ін.; технології, які сприяють розвитку сільськогосподарського виробництва.

# _Розділ 3 Технічні навчальні посібники:_

діючі електрифіковані стенди, панно, які пояснюють фізичні процеси та сприяють кращому засвоєнню учбового матеріалу; модернізоване лабораторне обладнання; пристрої, що раціоналізують трудові процеси у шкільних майстернях, навчальних лабораторіях та технічних гуртках.

# _Розділ 4. Ігри та іграшки з елементами техніки:_

зразки саморобних ігор та іграшок, які відрізняються від існуючих оригінальністю задуму, новизною конструкції та художньому вирішенню задачі.

# _Розділ 5. Технічні моделі._

**Підрозділи: Космічна техніка** (макети та моделі космічних кораблів, ракетоносіїв, систем спостереження, стартових установок, космодромів; самохідні керовані моделі; зразки військової ракетної техніки.

**Техніка майбутнього** (фантастичні ідеї, проекти, розробки, моделі - прообрази техніки майбутнього).
Історичні моделі (саморобні моделі та макети, техніки історичної серії).

# _Розділ 6. Спортивно-технічне моделювання._

**Підрозділи: Моделі суден, Авіаційні моделі, Автомобільні моделі, Моделі ракет, Стендові моделі** (спортивно-технічні моделі всіх класів та категорій).

# _Розділ 7. Архітектура та будівництво:_

Макети та проекти всіх видів споруд, будівель, будівельних комплексів, фрагментів вулиць та міської забудови, залізничних вокзалів та ін. з елементами ландшафту або без них.

# _Розділ 8. Дизайн речового середовища._

У розділ подаються вироби в з художньо-технічного профілю в авторському виконанні (предметний дизайн, обробка деревини, гончарство, вироби з бісеру, природних та інших матеріалів, художня вишивка, розпис, паперопластика, дизайн одягу, тощо).

Кількість робіт від одного закладу – до 10. Надані роботи повинні бути різні за профілем.

# 7. Проведення конкурсу

Конкурс проводиться:

- на кращу авторську розробку (особиста першість) по кожному з розділів;
- першість серед закладів (колективна першість);
- краща робота року (за симпатією відвідувачів).

Роботи оцінюються за кожним розділом згідно з критеріями конкурсних оцінок (додаток № 4).

Особиста першість визначається за максимальною кількістю балів, набраних автором за виставлений на конкурс експонат чи розробку.

При однаковій кількості балів, набраних у конкурсі, перевага віддається автору, молодшому за віком.

# 8. Визначення та нагородження переможців

На обласній Виставці визначають кращі роботи з кожного розділу та кращі експозиції міст і районів.

Позашкільні заклади, колективи науково-технічних гуртків шкіл, позашкільних установ органів освіти, клубів юних техніків при підприємствах, керівники технічних гуртків, які досягли кращих результатів, нагороджуються грамотами департаменту освіти і науки Дніпропетровської облдержадміністрації та призами.

Юні техніки - автори кращих робіт виставки нагороджуються дипломами комунального позашкільного навчального закладу „Дніпропетровський обласний центр науково-технічної творчості та інформаційних технологій учнівської молоді” і призами.

Підсумки доводяться на місця підсумковим наказом.

[Додатки](додатки.doc)
