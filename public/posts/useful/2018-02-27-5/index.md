---
title:
  Умови проведення міського конкурсу серед учнів-ігротехніків закладів освіти
  «Гра єднає нас»
---

**І. Мета та завдання конкурсу**

Міський конкурс серед учнів-ігротехніків закладів освіти «Гра єднає нас» проводиться з метою формування та розвитку ігрової культури у дітей, використання гри для організації змістовного дозвілля, розвитку здібностей кожної дитини, виховання соціальної активності підростаючого покоління, активізації діяльності шкільних дитячих об’єднань закладів загальної середньої та позашкільної освіти.

Основними завданнями конкурсу є:

- реалізація творчого потенціалу і підвищення майстерності юних організаторів ігрового дозвілля;
- виявлення та підтримка обдарованих дітей;
- популяризація кращого досвіду з організації змістовного дозвілля підростаючого покоління.

**ІІ. Учасники конкурсу**

До участі у конкурсі запрошуються лідери учнівського самоврядування, учні закладів загальної середньої та позашкільної освіти віком від 12 до 17 років – переможці районних етапів, які захоплюються грою та мають певний досвід в організації ігрового дозвілля, проведення дитячих свят, ігрових програм, розваг, роботи у пришкільних дитячих таборах, на літніх майданчиках. Кількість учасників однієї команди – 3 особи.

**IІІ. Порядок проведення конкурсу**

У конкурсі беруть участь учні всіх типів закладів загальної середньої освіти міста, переможці районних відбіркових турів.

Конкурс проводиться у два етапи:

І етап (районний) – проводиться з 01 по 09.03.2018;
Організацію та проведення районних турів конкурсу забезпечують методисти по роботі з дитячими об’єднаннями та культорганізатори закладів позашкільної освіти.

ІІ етап (міський) – 16.03.2018 о 1300 на базі КЗШ №126 Покровського району.

Для участі у конкурсі необхідно до 12.03.2018 подати до координаційно-методичного відділу МПДЮТ «Горицвіт»:

- заявку на участь у конкурсі за наданою [формою](Заявка.docx);
- розробку ігрової програми для вікової категорії учнів 3-4 або 5-6 класів, що повинна містити: титульну сторінку (навчальний заклад, назва ігрової програми, для якої вікової категорії розрахована, інформація про автора(ів)); пояснювальну записку; літературний сценарій (з детальним описом ігор, танців, повний текст ведучого, вірші, пісні із вказівкою автора); список літератури, яка використана для написання сценарію.

Документи подаються у друкованому та електронному вигляді, не рецензуються і не повертаються.

16.03.2018 о 13:00 на базі КЗШ №126 Покровського району презентується логічно побудований фрагмент ігрової програми (до 10 хв.), що включає: «Знайомку», «Командну гру з залом».

Команди добирають ігри для участі у творчих конкурсах із поданих розробок ігрових програм.

Тематика ігрової програми відповідає темі «Євро тур «Безвіз».

Реквізит, яким користується команда має відповідати вимогам техніки безпеки.

Для музичного супроводу використовуються фонограми (флеш-карта у форматі mp3), інструментальний акомпанемент. Можливе використання мультимедійного технічного обладнання.

**ІV. Критерії оцінювання**

Оцінювання розробки та фрагменту ігрової програми:

- новизна та сучасність матеріалу;
- якість поданої розробки (відповідність вимогам конкурсу, грамотність, охайність в оформленні);
- архітектоніка, логічність побудови ігрової програми (сценарію);
- вміння заохотити аудиторію до участі в грі та відібрати гравців для неї, чіткість пояснення правил гри та перехід до неї;
- управління ходом гри та вирішення суперечливих ситуацій;
- підведення підсумків гри;
- вміння створювати яскравий емоційний фон для гри.
  Оцінювання художнього рішення:
- художнє оформлення, реквізит програми;
- музичне оформлення програми;
- акторська майстерність юного ігротехніка;
- мова, мистецтво спілкування.

**V. Підведення підсумків**

За підсумками участі у конкурсі визначаються переможці та призери.

За рішенням журі переможці конкурсу нагороджуються грамотами управління освіти і науки виконкому Криворізької міської ради.
