---
title:
  Інформаційно - методичні матеріали щодо організації та проведення обласного
  конкурсу з інформаційних технологій «Мікроша»
---

# І. Загальні положення

1.1. Обласний конкурс з інформаційних технологій «Мікроша»
(далі − Конкурс) проводиться відповідно до Положення, затвердженого наказом міністерства освіти, молоді та спорту від 28.05.2012 року за № 635 «Про затвердження Положення про Всеукраїнські відкриті змагання із спортивно – технічних видів спорту та інших напрямів технічної творчості серед дітей та учнівської молоді» та зареєстрованого в міністерстві юстиції України 14 червня 2012 року за № 953/21265 та метою пробудити в учнів інтерес до поглибленого вивчення інформатики на основі розвитку творчого мислення та дослідницьких здібностей.

1.2. Основними завданнями Конкурсу є:

- сприяння вивченню інформаційних технологій у позашкільних закладах області;
- методична допомога викладачам сільських шкіл та шкіл з новою комп’ютерною технікою;
- виявлення та розвиток обдарованої молоді;
- поширення і впровадження в навчально – виховний процес сучасних прийомів та методів навчання;
- підведення підсумків роботи гуртків, секцій, творчих об’єднань, учнівських наукових товариств, активізація всіх форм позакласної та позашкільної роботи з учнями.

  1.3. Інформація про проведення Конкурсу розміщується Дніпропетровським обласним центром науково-технічної творчості та інформаційних технологій учнівської молоді на своєму сайті.

# ІІ. Умови проведення конкурсу

2.1. Конкурс проводиться у три етапи:

I етап - гурткові на базі закладів позашкільної освіти та загальноосвітніх шкіл;

II етап -відкриті районні (міські);

III етап - відкриті обласні.

2.2. ІІІ-ий етап проводиться у березні поточного року і визначається наказом департаменту освіти і науки облдержадміністрації.

2.3. Конкурс проводиться в номінаціях «Офіс», «WEB - дизайн» та «Програмування».

2.4. Кожен учасник конкурсу може виборювати першість в одній номінації. Місце команди складається із суми балів, які отримав кожен її учасник. Якщо команда не має конкурсантів в одній із номінацій, вона знімається з участі у командній першості, а її представники виборюють місця лише в особистому заліку.

2.5. Виконання конкурсного завдання за номінацією учасниками проводиться тільки під час конкурсу, у термін, що відведений для виконання конкурсної роботи з даної номінації.

2.6. Умови проведення конкурсу в номінації «Офіс»:

Роботи виконуються в середовищі MS Office 2010.
Завдання включають задачі з опрацюванням графіки, тексту, табличних обчислень, роботи з архівами файлів і базами даних, створення презентацій засобами MS Windows та MS Office.

Критерії оцінювання робіт:

- точна реалізація умов завдання;
- відповідність художнього оформлення;
- надійність роботи документа;
- ефективність використання технічних можливостей додатків MS Office;
- повнота (оптимальність) використання програмних ресурсів;
- достатність (оптимальність) використання апаратних ресурсів.

Термін виконання роботи – 3 години.

2.7. Умови проведення конкурсу в номінації «WEB - дизайн»:
Конкурс WEB–дизайну — створення WEB–сторінки за допомогою мови HTML. Робота виконується на місці під час проведення конкурсу за допомогою “Блокнота” без застосування будь-яких спеціальних редакторів.

Основні критерії оцінки роботи: інформативність, достатність, оригінальність, привабливість, якість WEB-програмування.

Термін виконання роботи – 3 години.

2.8. Умови проведення конкурсу в номінації «Програмування»:

В номінації «Програмування» конкурсні завдання виконуються основними мовами програмування – Паскаль, Бейсик. До завдань мають входити задачі із загального програмування (алгоритмів, об’єктів).

Критерії оцінювання робіт:

- відповідність реалізації програми умовам завдання;
- відповідність оформлення програми вимогам естетики і стилю;
- надійність роботи програмного продукту у різних операційних системах;
- ефективність використання технічних можливостей середовищ програмування.
  Термін виконання роботи – 3 години.

# ІІІ. Учасники конкурсу

3.1. Учасниками Конкурсу можуть бути команди загально – освітніх навчальних закладів, професійно – технічних та позашкільних закладів області з учнівської молоді, яка відвідує комп’ютерні гуртки та не досягла 18 років. Вік визначається на день проведення мандатної комісії. Делегації складаються з чотирьох осіб – трьох конкурсантів та одного керівника.

Керівник делегації несе відповідальність за життя та безпеку її членів.

3.2. Всі учасники Конкурсу поділяються на 2 категорії за віком:

- 7-9 клас;
- 10-11 клас

  3.3. Оргкомітет Конкурсу забезпечує: матеріально-технічну базу, документацію, створює безпечні умови для проведення очного етапу конкурсу.

  3.4. Для бронювання місць у комп’ютерних класах та підготовки програми Конкурсу команди обов’язкове попереднє анкетування за посиланням [https://goo.gl/forms/nINRf6oKoGAgrsMN2](https://goo.gl/forms/nINRf6oKoGAgrsMN2)

Заява на участь у конкурсі надається у двох примірниках: паперовому (привозиться керівником команди у день конкурсу) та електронному за посиланням.

За відсутності вчасно поданої заявки (з обов’язковим підтвердженням посадовою особою оргкомітету про отримання) команда до участі у Конкурсі не допускається.

Увага! Реєструючись у Конкурсі, ви даєте згоду на оприлюднення на сайті ваших особистих результатів участі у Конкурсі, а також вашої персональної інформації, яка стосується навчального закладу, класу, дати народження.

3.5. Оригінали заявок разом з іншими документами подаються керівниками команд у день приїзду на Конкурс.

# ІV. Програма та строки проведення Конкурсу

4.1. Загальне керівництво організацією Конкурсу здійснює Дніпропетровський обласний центр науково – технічної творчості та інформаційних технологій учнівської молоді (далі – Організатори).

4.2. Склад журі затверджується директором ДОЦНТТ та ІТУМ за поданням оргкомітету.

4.3. Організація підготовки завдань конкурсу покладається на голову журі. Ознайомлення будь-яких осіб із завданням до моменту їх оголошення учасникам не допускається.

4.4. Організатори Конкурсу визначають:

- терміни та місце проведення Конкурсу;
- програму Конкурсу;
- порядок нагородження переможців Конкурсу.

# V. Документація конкурсу

5.1. Для участі у ІІІ етапі Конкурсу керівником команди до журі подаються документи:

- наказ про відрядження (направлення) команди;
- [заявка про участь в ІІІ-ому етапі Конкурсу (додаток 1)](заявка.docx) завірена підписом керівника і печаткою організації, що відряджає;
- паспорти учасників або учнівські квитки чи довідки з місця навчання з фотографією, підписані керівником і завірені печаткою навчального закладу, де навчається учасник або який направляє учасника для участі у Конкурсі (для учасників, які не досягли віку 16 років).

# VІ. Оцінювання конкурсу

6.1. Оцінювання на всіх етапах Конкурсу здійснює журі, склад якого затверджується Дніпропетровським обласним центром науково – технічної творчості та інформаційних технологій учнівської молоді.

6.2. Допуск до участі у Конкурсі на всіх етапах після перевірки правильності оформлення і наявності документів надає журі.

6.3. До складу журі можуть залучатися керівники команд, що приїжджають у складі команд – учасників Конкурсу.

6.4. У разі виникнення під час проведення І - ІІІ етапів Конкурсу суперечливих питань остаточне рішення приймає голова журі.

# VІІ. Визначення та нагородження переможців конкурсу

7.1. Особиста першість визначається за сумою балів, одержаних за всі виконані завдання, що передбачені програмою конкурсу.

7.2. Конкурсанти, які досягли найкращих результатів, визначаються переможцями конкурсу і відзначаються дипломами першого, другого і третього ступенів.

7.3. Командна першість визначається за сумою місць, зайнятих членами команди в особистій першості.

7.4 Команди, які зайняли І, ІІ і ІІІ місця, нагороджуються дипломами КПНЗ «ДОЦНТТ та ІТУМ».

7.5 Керівники, які підготували призерів конкурсу, нагороджуються грамотами департаменту науки і освіти облдержадміністрації.

7.6. Кращі роботи учасників конкурсу можуть бути відзначені спеціальними дипломами або призами.

# VІІІ. Матеріально-технічне забезпечення та фінанасування конкурсу

8.1. Проведення І - ІІ етапів Конкурсу (в тому числі залучення кваліфікованих працівників навчальних закладів для проведення майстер-класів або занять гуртків, організації роботи журі, придбання нагородних матеріалів та здійснення інших витрат) здійснюється за рахунок асигнувань, передбачених у відповідних бюджетах на відповідний рік управліннями освіти та науки міських рад та відділами освіти районих державних адміністрацій, а також інших джерел фінансування, не заборонених чинним законодавством.

8.2. Проведення IІІ етапу Конкурсу (в тому числі залучення кваліфікованих працівників навчальних закладів для проведення майстер-класів або занять гуртків, організація роботи журі, придбання нагородних матеріалів та здійснення інших витрат) здійснюється за рахунок Дніпропетровського обласного центру науково-технічної творчості та інформаційних технологій учнівської молоді;

8.3. Витрати на проїзд та харчування команд учасників покладаються на відряджуючі заклади.
