---
title: Про проведення XVIII Всеукраїнського конкурсу учнівської творчості
---

На виконання Указу Президента України від 22 березня 2002 року № 284 «Про Всеукраїнський конкурс учнівської творчості», відповідно до Положення про Всеукраїнський конкурс учнівської творчості, затвердженого спільним наказом Міністерства освіти і науки України, Міністерства культури і мистецтв України, Державного комітету України у справах сім'ї та молоді від 29 серпня 2003 р. № 585/529/875, зареєстрованого у Міністерстві юстиції України 09 вересня 2003 р. за № 779/8100, XVIII Всеукраїнський конкурс учнівської творчості, що проходить під гаслом «Об’єднаймося ж, брати мої!», (далі - конкурс) проводиться з 01 листопада 2018 року до 25 лютого 2019 року.

До розгляду у конкурсі приймаються роботи на тему: «Духовні святині рідного краю» у номінаціях «Література» та «Історія України і державотворення», які раніше не подавалися до участі в інших наукових і творчих конкурсах регіонального та державного рівнів.

Просимо організувати проведення І-ІІІ етапів конкурсу у визначені Положенням строки.

Творчі роботи переможців III етапу конкурсу у номінаціях «Література» та «Історія України і державотворення» (по 5 робіт у кожній номінації) у друкованому та електронному варіантах приймаються до 10 лютого 2019 року за адресою: 03035, м. Київ, вул. Митрополита Василя Липківського, 36, Інститут модернізації змісту освіти, каб. 214, тел. (044) 248-18-13; e-mail: obdarovani.iitzo@ukr.net.

Творчі роботи з літератури за вибором автора можуть бути різноманітними за жанром.

У конкурсних роботах з історії мають бути описані архітектурні та культурні пам’ятки - духовні святині рідного краю, висвітлено життєвий шлях відомих та маловідомих історичних постатей, які вплинули на розвиток духовного та культурного життя українського народу. Цьогоріч роботи також присвячуються будівничим храмів - найкращих здобутків національної культури та духовної спадщини України.

Ці роботи повинні носити дослідницький характер із обов’язковим залученням оригінальних джерел (джерела усної історії, архівні матеріали, матеріали періодики, мемуари, щоденники, кіно-фотодокументи тощо) та складатися зі вступу, у якому автор обґрунтовує мету свого дослідження; основної частини, у якій розділи повинні мати назву та обов’язкове логічне завершення структурних компонентів основної частини; висновку; списку використаних джерел і літератури.

До усіх творчих робіт з історії обов’язково додаються тези-анотації (короткий зміст роботи) обсягом до 2 сторінок. Конкурсна робота може бути виконана одним або кількома авторами. Наставниками юних дослідників можуть бути вчителі, викладачі, керівники гуртків тощо.

Текст творчої роботи з історії та літератури роздруковується на папері формату А4, шрифт Times New Roman, кегль 14, інтервал полуторний. Обсяг 15-25 сторінок. Поля: ліве - ЗО мм, нижнє і верхнє - по 20 мм, праве - 10 мм.

Поетичні доробки учнів подаються у довільній формі.

Наголошуємо, що разом з роботами необхідно надіслати заявку на участь у Всеукраїнському конкурсі учнівської творчості згідно з додатком.
