---
title: Міський творчий конкурс «Юні дизайнери»
---

# 1. Загальні положення

Міський творчий конкурс «Юні дизайнери» (далі – Конкурс) проводиться з метою пошуку та підтримки обдарованих дітей, пошуку нових форм проведення творчих заходів, стимулювання творчого та інтелектуального розвитку учнів та вихованців,задоволення потреб у творчій самореалізації, організації змістовного дозвілля.

Організаторами творчого Конкурсу є управління освіти і науки виконкому Криворізької міської ради, КЗ «Інноваційно-методичний центр» КМР.

Організаційно-методичний супровід здійснює КПНЗ «МПДЮТ «Горицвіт» КМР, проведення заходу – КПНЗ «ЦПО «Зміна» КМР.

# 2. Місце та час проведення

Міський Конкурс, що проводиться в рамках змагань з науково-технічної творчості «Техномарафон», відбудеться **_15.12.2017 року о 13:00 на базі КПНЗ «ЦПО «Зміна» КМР Центрально-Міського району за адресою: вул. Пушкіна, 8, тел. 90-11-53_**.

**Реєстрація учасників з 12:30**.

# 3. Учасники конкурсу

До участі у конкурсі запрошуються команди закладів загальної середньої та позашкільної освіти (2 команди від району).

Склад команди: 2 учасники (1-й учасник віком від 9 до 11 років, 2-й учасник – від 12 до 14 включно ).
Команду супроводжує керівник команди, який несе відповідальність за життя та безпеку учасників своєї команди на період доставки до місця проведення Конкурсу, у зворотному напрямі та під час проведення Конкурсу.

# 4. Програма конкурсу

Змагання проводяться за двома розділами.

Кожен з учасників команди виконує лише одне завдання відповідно до вікової категорії.

Завдання учасниками однієї команди виконуються у різних розділах.

# 5. Вимоги до робіт

Закінчена робота повинна містити: в нижньому правому куті, зі зворотного боку, кодовий номер, згідно з реєстрацією.

1.  **Створення тематичного малюнку «Зимова казка»**. Вікова категорія учасників – 9-11 років. Час для виконання роботи 1,5 год.
2.  **Виготовлення новорічної листівки до дня Св.Миколая**.

Виготовляється листівка за шаблоном з обов’язковим використанням єдиного елементу. Для втілення дизайнерських ідей при декоруванні листівки учасники можуть використовувати тільки надані матеріали.

Вікова категорія учасників – 12-14 років.

Учасникам при собі мати: допоміжні інструменти для виготовлення листівки (папір, фарби, інструменти для виготовлення композиції).

Час для виконання роботи 1,5 год.

# 6. Умови проведення конкурсу

Всі роботи та елементи виконуються тільки під час проведення конкурсу!

Використання ескізів та заготовок не допускається.

Практична робота з виготовлення конкурсних робіт за двома розділами відбувається в групах відповідно до вікових категорій одночасно.

Загальний результат визначається за сумою балів двох розділів.

# 7. Критерії оцінювання

Оцінювання творчих робіт відбуватиметься за критеріями:

- професіоналізм виконання (конструкторське, дизайнерське мислення та навички) – 3б.,
- охайність та майстерність виконання – 3б.,
- композиційне освоєння площини – 4б.,
- розкриття теми художніми засобами – 5б.

Максимальна кількість балів – 15 балів.

# 8. Вимоги до оформлення документації

Керівник команди подає при реєстрації копію свідоцтва про народження всіх учасників команди (учасник, що не має відповідних документів – дискваліфікується!) та заявку за [формою](форма.docx).
