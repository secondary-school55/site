---
title: ДПА у формі ЗНО
---

У 2018 році як оцінки за ДПА для випускників старшої школи загальноосвітніх навчальних закладів буде зараховано результати зовнішнього незалежного оцінювання з трьох навчальних предметів ([наказ](http://zakon2.rada.gov.ua/laws/show/z1014-17) Міністерства освіти і науки України від 31 липня 2017 року № 1103 «Деякі питання проведення в 2018 зовнішнього незалежного оцінювання результатів навчання, здобутих на основі повної загальної середньої освіти»):

1.  українська мова і література (українська мова);
2.  математика або історія України (період ХХ – початок ХХІ століття) – за вибором випускника;
3.  навчальний предмет за вибором випускника (математика, історія України, англійська, іспанська, німецька, французька, мови, біологія, географія, фізика, хімія).

**Звертаємо увагу, що для проходження ДПА можна обрати й математику, й історію України.**

У разі проходження ДПА у формі ЗНО з іноземної мови, випускники старшої школи загальноосвітніх навчальних закладів 2018 року, які вивчали цю іноземну мову:

* на рівні стандарту або академічному рівні, отримують оцінку за державну підсумкову атестацію за результатами виконання завдань 1–32 і 49–59 (43 завдання);
* на профільному рівні, отримують оцінку за державну підсумкову атестацію за результатами виконання усіх завдань тесту (59 завдань).

Також у 2018 році ДПА у формі ЗНО з української мови і літератури (українська мова) проходитимуть учні (слухачі, студенти) професійно-технічних, вищих навчальних закладів, які в 2018 році здобудуть повну загальну середню освіту.

Як оцінки за ДПА буде зараховано результати виконання всіх завдань сертифікаційної роботи або частини з них (залежно від навчального предмета).

---

У 2008–2009 роках результати зовнішнього незалежного оцінювання за шкалою 1–12 балів було зараховано випускникам загальноосвітніх навчальних закладів (далі – випускники) як оцінки за державну підсумкову атестацію за освітній рівень повної загальної середньої освіти.

Починаючи з 2015 року, результати зовнішнього незалежного оцінювання для випускників знову зараховують як оцінки за ДПА.

У 2015 році як оцінку за ДПА випускники могли зарахувати результат зовнішнього незалежного оцінювання з української мови і літератури (частина з української мови). У 2016 році – з двох навчальних предметів: української мови і літератури та математики або історії України (за вибором учасника).

У 2017 році як оцінки за ДПА зараховували результати зовнішнього незалежного оцінювання з трьох навчальних предметів: українська мова і література (частина з української мови); математика або історія України (період ХХ – початок ХХІ століття); навчальний предмет за вибором випускника (математика, історія України, англійська, іспанська, німецька, російська, французька, мови, біологія, географія, фізика, хімія).
