---
title: Як будуть проведені шкільні іспити у 2017 році
---

Міністерством освіти і науки затверджені [орієнтовні вимоги](https://osvita.ua/legislation/Ser_osv/55087/) до проведення школами [державної підсумкової атестації](https://osvita.ua/school/certification/) учнів у системі середньої освіти. Документом визначено зміст і особливості проведення шкільних іспитів у цьому навчальному році.

У 2017 році строки проведення ДПА у початковій та основній школі визначатимуться шкільними педагогічними радами, а учні 11-х класів складуть випускні іспити у формі [зовнішнього незалежного оцінювання](https://osvita.ua/test/).

Атестація учнів 4-х та 9-х класів буде проведена за місцем навчання школярів та виключно у письмовій формі. Завдання для проведення іспитів укладатимуться вчителями.

У школах або класах, у яких вивчення предметів здійснюється мовами національних меншин чи іноземними мовами, державна атестація може складатися мовою вивчення предмета.

**Державна підсумкова атестація** у [початковій школі (4 клас)](https://osvita.ua/school/certification/34353/) проводиться з трьох предметів: **української мови, літературного читання та математики**. У школах з навчанням або вивченням мов національних меншин учні можуть додатково проходити державну підсумкову атестацію з четвертого предмета: мови національної меншини.

**Державна підсумкова атестація** в [основній школі (9 клас)](https://osvita.ua/school/certification/34368/) в 2017 році буде проведена з трьох предметів: **української мови, математики та предмета за вибором педагогічної ради школи** з одного із навчальних предметів: української літератури, зарубіжної літератури, іноземної мови, історії України, всесвітньої історії, правознавства, географії, біології, хімії, фізики або інформатики.

У загальноосвітніх навчальних закладах з навчанням або вивченням мов національних меншин третім предметом ДПА можуть бути мова національної меншини або інтегрований курс «Література».

**Державна підсумкова атестація** у [старшій школі (11 клас)](https://osvita.ua/school/certification/34369/) проводиться у формі зовнішнього незалежного оцінювання з 23 травня по 16 червня 2017 року з трьох предметів:

1.  **українська мова**;

2.  **математика або історія України** (період ХХ – початок ХХІ століття); випускники можуть обирати один з цих двох навчальних предметів незалежно від профілю навчального закладу;

3.  **предмет за вибором учня** з одного із навчальних предметів: біологія, хімія, фізика, географія, іноземна мова, математика, історія України (період ХХ – початок ХХІ століття).

Учні, які другим предметом для проходження ДПА обрали математику, можуть обрати для проходження ДПА з третього предмета історію України і навпаки.

У школах з навчанням або вивченням мов національних меншин проведення державної підсумкової атестації з навчального предмета «Мова національної меншини» здійснюється відповідно до вимог наказу МОН від 20.10.2016 [№ 1272](https://osvita.ua/legislation/Ser_osv/53876/).

Для визначення оцінок за ДПА зараховуватимуться результати виконання всіх завдань сертифікаційної роботи ЗНО або її частини залежно від предмета. [Інформація про перелік завдань, результати виконання яких зараховуватимуться як оцінка за ДПА](https://osvita.ua/school/52338/).

Випускникам шкіл, які у поточному навчальному році отримали міжнародний сертифікат мовного іспиту рівня B-1 – для загальноосвітніх навчальних закладів, B-2 – для спеціалізованих шкіл з поглибленим вивченням іноземних мов, результати іспиту з іноземної мови за бажанням зараховуються як результати ДПА і у додаток до атестата буде виставлена оцінка 12 балів.

Результати зовнішнього оцінювання у вигляді оцінок за шкалою 1-12 балів будуть зазначені у відомостях результатів ДПА та передані школам в електронному вигляді.

Орієнтовними вимогами до проведення державної підсумкової атестації учнів у 2016/2017 навчальному році також визначено вимоги до змісту та оцінювання підсумкових контрольних робіт державної підсумкової атестації у [початковій школі](https://osvita.ua/school/certification/34353/).

Також документом докладно визначено зміст та особливості проведення державної підсумкової атестації в [основній школі](https://osvita.ua/school/certification/34368/) з української мови, математики, іноземних мов, історії, географії, біології, хімії, фізики, інформатики, правознавства тощо.

# [БІЛЬШЕ ПРО ПРОВЕДЕННЯ ДПА-2017](https://osvita.ua/school/certification/)
