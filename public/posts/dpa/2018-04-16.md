---
title: Як будуть проведені шкільні іспити у 2018 році
---

Міністерством освіти і науки затверджені [орієнтовні вимоги](https://osvita.ua/legislation/Ser_osv/60397/) до змісту атестаційних завдань для проведення [державної підсумкової атестації](https://osvita.ua/school/certification/) у закладах загальної середньої освіти в 2017/18 навчальному році.

Документом визначено зміст і особливості проведення шкільних іспитів у цьому навчальному році.

У Міносвіти зазначають, що у 2018 році строки проведення ДПА у початковій та основній школі визначатимуться шкільними педагогічними радами, а учні 11-х класів складуть випускні іспити у формі [зовнішнього незалежного оцінювання](https://osvita.ua/test/).

Передбачається, що підсумкова атестація здобувачів **початкової освіти** здійснюватиметься з метою внутрішнього моніторингу якості освіти у формі підсумкових контрольних робіт з двох предметів: української мови і математики.

Підсумкові контрольні роботи укладатимуть учителі початкових класів за єдиними завданнями для усіх класів паралелі відповідно до орієнтовних вимог до змісту атестаційних завдань. Атестаційні матеріали, що містять підсумкові контрольні роботи з української мови і математики у двох варіантах, має погодити педагогічна рада.

Контрольні роботи будуть проведені на другому чи третьому уроці, окрім понеділка і п'ятниці, а також днів перед і післясвяткових.

Державна підсумкова атестація здобувачів **базової середньої освіти** здійснюватиметься у письмовій формі з трьох предметів: українська мова, математика та предмета за вибором педагогічної ради.

Завдання для проведення іспитів укладатимуть вчителі школи. Рекомендації Міністерства освіти містять орієнтовні вимоги до змісту атестаційних робіт для учнів 9 класу, яких мають дотримуватись учителі при укладанні завдань контрольних робіт.

Результати іспитів не враховуватимуться при виставленні річних оцінок з предметів, з яких проводилось ДПА.

Державна підсумкова атестація здобувачів **повної загальної середньої освіти** буде проведена у формі ЗНО з трьох предметів: української мови, математики або історії України (період ХХ - початок ХХІ століття) та предмета за вибором учня.

Основна сесія тестування розпочнеться 22 травня та триватиме до 13 червня. Ті випускники, які через об'єктивні причини не зможуть взяти участь в основній сесії, зможуть скласти іспити під час додаткової сесії тестування.
