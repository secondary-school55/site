---
title: Проведення ДПА в старшій школі у 2018 році (11 клас)
---

Державна підсумкова атестація [(ДПА)](https://osvita.ua/school/certification/) у старшій школі в 2017/2018 навчальному році проводиться відповідно до [Положення про державну підсумкову атестацію учнів (вихованців) у системі загальної середньої освіти](https://osvita.ua/legislation/Ser_osv/46106/), листа МОН [Щодо проведення державної підсумкової атестації у закладах загальної середньої освіти у 2017/2018 навчальному році](https://osvita.ua/legislation/Ser_osv/60397/) та листа МОН [Про організоване завершення 2017/2018 н. р. та особливості проведення ДПА у закладах загальної середньої освіти](https://osvita.ua/legislation/Ser_osv/59229/).

ДПА здобувачів **повної загальної середньої освіти (11 клас)** здійснюється у формі зовнішнього незалежного оцінювання ([ЗНО](https://osvita.ua/test/)) з 22 травня до 14 липня 2018 року ([основна сесія](https://osvita.ua/test/advice/12290/): 22 травня - 13 червня; додаткова сесія: 2 - 14 липня).

[Реєстрація для проходження ДПА у формі ЗНО](https://osvita.ua/test/topics/49698/) здійснюється з 06 лютого до 19 березня (перереєстрація - до 02 квітня) 2018 р. у порядку, визначеному в розділі IV Порядку ЗНО.

ДПА здобувачів повної загальної середньої освіти проводиться з трьох предметів:

- українська мова;
- математика або історія України (період ХХ - початок ХХІ століття) учні мають право обрати один із зазначених предметів незалежно від профілю закладу освіти;
- предмет за вибором - учні обирають предмет з одного із зазначених навчальних предметів: біологія, хімія, фізика, географія, іноземна мова (англійська, або німецька, або іспанська, або французька мова), математика, історія України (період ХХ - початок ХХІ століття).

Учні, які другим предметом для проходження ДПА обрали математику, можуть обрати для проходження ДПА з третього предмета історію України і навпаки.

Детальніше про проведення ДПА-2018 за предметами:

- [українська мова](https://osvita.ua/school/certification/dpa-starshaya-shkola/46142/)
- [математика](https://osvita.ua/school/certification/dpa-starshaya-shkola/46137/)
- [історія України](https://osvita.ua/school/certification/dpa-starshaya-shkola/48409/) (період ХХ – початок ХХІ століття)
- [біологія](https://osvita.ua/school/certification/dpa-starshaya-shkola/55105/)
- [хімія](https://osvita.ua/school/certification/dpa-starshaya-shkola/55107/)
- [фізика](https://osvita.ua/school/certification/dpa-starshaya-shkola/55108/)
- [географія](https://osvita.ua/school/certification/dpa-starshaya-shkola/55106/)
- [англійська мова](https://osvita.ua/school/certification/dpa-starshaya-shkola/46138/)
- [німецька мова](https://osvita.ua/school/certification/dpa-starshaya-shkola/55109/)
- [іспанська мова](https://osvita.ua/school/certification/dpa-starshaya-shkola/55110/)
- [французька мова](https://osvita.ua/school/certification/dpa-starshaya-shkola/55111/)

У закладах освіти з навчанням або вивченням мов національних меншин учні можуть додатково проходити ДПА з четвертого предмета мови національної меншини. ДПА з мови національної меншини проводиться за місцем навчання за завданнями, що укладаються вчителями закладу освіти.

**Особливості проведення ДПА з іноземної мови**

Особливості проведення ДПА з іноземної мови у формі ЗНО наведено у листі МОН України від 15 січня 2018 р. [№ 1/9-27](https://osvita.ua/legislation/Ser_osv/59006/).

Державна підсумкова атестація з іноземної мови (англійська, або німецька, або іспанська, або французька) буде проводитись як предмет за вибором.

Для проведення ДПА з іноземної мови у формі ЗНО у предметному тесті використовуються завдання двох рівнів складності: стандарту та профільного.

Учні, які бажають проходити ДПА з іноземної мови у формі ЗНО та вивчали цю іноземну мову на рівні стандарту або академічному рівні, мають у процесі реєстрації для участі в ЗНО зазначати рівень складності завдань «стандарту» (такі учні отримують оцінку за ДПА за результатами виконання частини завдань тесту, яка відповідає рівню стандарту або академічному).

Учні, які бажають проходити ДПА з іноземної мови у формі ЗНО та вивчали цю іноземну мову на профільному рівні - мають зазначати рівень складності завдань «профільний» (такі учні отримують оцінку за ДПА за результатами виконання завдань усього тесту).

Учням, які у 2017, 2018 роках (по 01 червня 2018 p. з англійської мови, по 29 травня 2018 р.- з іспанської, німецької, французької мов) отримали міжнародний сертифікат (диплом) мовного іспиту Deutches Sprachdiplom (DSD), Österreichisches Sprachdiplom Deutsch (ÖSD), Goethe-Zertifikat В1, Goethe- Zertifikat B2 - німецька мова; DELF/DALF - французька мова; IELTS, TOEFL, Cambridge English Language Assessment, Pearson Test of English (PTE – англійська мова; D.E.L.E. - іспанська мова) рівня В1 або вище - y paзi вивчення відповідної мови на рівні стандарту або академічному рівні, рівня В2 або вище - у разі вивчення відповідної мови на рівні стандарту або академічному рівні, рівня В2 або вище – у разі вивчення відповідної мови на профільному рівні, результати зазначених іспитів (за бажанням випускника) зараховуються як результати ДПА і у додаток до атестата про повну загальну середню освіту виставляється оцінка за ДПА з іноземної мови 12 балів.

Учням, які отримали міжнародний сертифікат (диплом) мовного іспиту після реєстрації для проходження ДПА з іноземної мови у формі ЗНО (у період з 19 березня по 01 квітня 2018 p.) i до 02 квітня 2018 р. не здійснили перереєстрацію, виставляється оцінка за ДПА з іноземної мови за результатами ЗНО.

Учням, які отримають міжнародний сертифікат (диплом) мовного іспиту рівня B-1 , В-2 (і вище) у період з 03 квітня до 01 червня 2018 року з англійської мови (до 29 травня - з іспанської, німецької, французької мов) і які проходитимуть ДПА з іноземної мови у формі ЗНО, у додаток до атестата про повну загальну середню освіту (за зверненням випускника) виставляється оцінка за ДПА з іноземної мови 12 балів.

**Інші умови проведення ДПА**

Для визначення оцінок за ДПА у формі ЗНО зараховуватимуться результати виконання всіх завдань сертифікаційної роботи ЗНО або частини з них (залежно від навчального предмета відповідно до загальних характеристик сертифікаційних робіт, затверджених наказом Українського центру оцінювання якості освіти від 18 жовтня 2017 року [№ 152](https://osvita.ua/legislation/Ser_osv/58015/)). Інформацію про перелік завдань, результати виконання яких зараховуватимуться як оцінка за ДПА дивіться за [посиланням](https://osvita.ua/school/certification/dpa-starshaya-shkola/).

Результати зовнішнього оцінювання у вигляді оцінок рівня навчальних досягнень за шкалою 1-12 балів зазначатимуться у відомостях результатів державної підсумкової атестації за освітній рівень повної загальної середньої освіти, проведеної у формі зовнішнього незалежного оцінювання, за формою, наведеною у [додатку 8](https://osvita.ua/doc/files/news/343/34369/Dodatok_8.docx) до [Порядку ЗНО](https://osvita.ua/legislation/Ser_osv/54576/). Відомості в електронному вигляді, засвідчені електронним цифровим підписом Українського центру оцінювання якості освіти, з результатами ДПА з математики, української, іноземної мови, біології передаватимуться закладам освіти до 15 червня 2018 р., з історії України, географії, фізики, хімії - до 21 червня 2017 р.

Внесення оцінок за ДПА до додатка до атестата про повну загальну середню освіту має здійснюватися з урахуванням наслідків розгляду апеляційних заяв учнів щодо результатів зовнішнього незалежного оцінювання (відповідно такий учень атестат отримує пізніше). У разі прийняття апеляційною комісією рішень про зміну результатів зовнішнього оцінювання закладам освіти будуть надаватися відомості результатів розгляду апеляційних заяв учасників зовнішнього незалежного оцінювання за формою, наведеною у [додатку 10](https://osvita.ua/doc/files/news/343/34369/Dodatok_10.docx) до [Порядку ЗНО](https://osvita.ua/legislation/Ser_osv/54576/), в електронному вигляді, засвідчені електронним цифровим підписом Українського центру оцінювання якості освіти.

Особам, які з'явилися для проходження ДПА у формі ЗНО та роботу над тестом яких достроково припинено у зв’язку із допущеними ними порушеннями процедури проходження ЗНО, виставляється нуль тестових балів, що відповідає одному балу за ДПА; відповідно до документа про освіту за ДПА з цього предмета виставляється 1 (один) бал.

Учні закладів загальної середньої освіти з вечірньою(заочною) формою навчання та вечірніх/заочних класів закладів загальної середньої освіти проходять ДПА за місцем навчання за завданнями, які укладаються вчителями закладу освіти, відповідно до затверджених Міністерством освіти і науки орієнтовних вимог до змісту атестаційних завдань. У разі виявлення бажання такими учнями взяти участь у зовнішньому незалежному оцінюванні вони проходять ДПА у формі ЗНО з трьох предметів.

Учні закладу загальної середньої освіти «Міжнародна українська школа» можуть проходити ДПА за місцем навчання; їм надається право пройти ДПА на територіях країн їх перебування.

Учні, які перебувають в установах виконання покарань та слідчих ізоляторах, проходять ДПА за місцем навчання.

Учні, які тимчасово навчалися за кордоном і повернулися в Україну після проведення ДПА у формі ЗНО (після проведення додаткової сесії зовнішнього незалежного оцінювання) з певного(их) навчального(их) предмета(ів), мають право пройти ДПА за місцем навчання в строки, визначені закладом освіти (але не раніше 14 липня 2018 р.), за завданнями, укладеними закладами освіти.

Учні, які через неучасть з поважних причин в основній сесії ЗНО допущені регламентними комісіями при регіональних центрах оцінювання якості освіти до проходження додаткової сесії з певного(их) навчального(их) предмета(ів), але не змогли через поважні причини взяти в ній участь, зобов'язані надати рішення регламентної комісії при регіональному центрі оцінювання якості освіти про допуск до участі в додатковій сесії ЗНО з відповідного навчального предмета (у вигляді витягу з протоколу), а також медичну довідку або інший документ, що підтверджує об’єктивні обставини неучасті в додатковій сесії ЗНО з цього навчального предмета, на підставі яких рішенням педагогічної ради закладу освіти та відповідним наказом його керівника таким учням надається право пройти атестацію в строки, визначені закладом освіти (але не раніше 14 липня 2018 р.), за завданнями, укладеними закладами освіти.

Від ДПА у формі ЗНО можуть бути звільнені учні, які мають захворювання або патологічні стани, наведені у Переліку захворювань та патологічних станів, що можуть бути перешкодою для проходження зовнішнього незалежного оцінювання, затвердженому наказом Міністерства освіти і науки України, Міністерства охорони здоров'я України від 29 серпня 2016 року [№ 1027/900](https://osvita.ua/legislation/Ser_osv/54603/), якщо вони не реєструвалися для участі у зовнішньому незалежному оцінюванні. Учні, які зареєструються для проходження зовнішнього незалежного оцінювання, мають проходити ДПА у формі ЗНО на загальних засадах.

Особи, які не з'являться для проходження ДПА у формі ЗНО без поважних причин та особи, зареєстровані на екстернатну форму навчання, але які не зареєструються у встановлені терміни для участі в ЗНО, за винятком осіб, які проживають на тимчасово окупованій території та осіб, місцем проживання яких є територія проведення антитерористичної операції (на період її проведення), територія населених пунктів на лінії зіткнення, матимуть можливість пройти ДПА в закладі освіти у вересні поточного року за завданнями, укладеними закладами освіти.

Учні, місцем проживання яких є територія проведення антитерористичної операції (на період її проведення), територія населених пунктів на лінії зіткнення, але які не навчаються у закладах системи загальної середньої освіти, розташованих на території, підконтрольній українській владі, проходять ДПА за екстернатною формою у закладі загальної середньої освіти «Міжнародна українська школа» або іншому закладі освіти системи загальної середньої освіти України, що розташований на території, підконтрольній українській владі; при цьому такі особи мають бути зараховані за будь-якою формою навчання (денна, вечірня, дистанційна, екстарнатна) у загальноосвітньому закладі на території України. Детальнішу інформацію можна отримати за [посиланням](https://mon.gov.ua/ua/zhitelyam-donbasu-ta-krimu/uchnyam-ta-vipusknikam/yak-otrimati-ukrayinske-svidoctvo-za-9-klas-ta-atestat-za-11-klas).

Учні, які проживають на тимчасово окупованій території України, проходять ДПА за екстернатною формою в уповноважених закладах освіти в порядку, визначеному Міністерством освіти і науки України (наказ МОН від 24 травня 2016 р. [№ 560](https://osvita.ua/legislation/Vishya_osvita/51769/)).

В окремих випадках, згідно пункту 13 розділу ІІ [Положення про державну підсумкову атестацію](https://osvita.ua/legislation/Ser_osv/46106/), дозволяється проводити ДПА достроково за завданнями, укладеними закладами освіти.

**Орієнтовні вимоги до змісту атестаційних робіт**

Державна підсумкова атестація учнів 11 класів закладів загальної середньої освіти проводиться у закладах освіти за місцем навчання в окремих випадках, що зазначені у листі Міністерства освіти і науки України від 31.01.2018 р. [№ 1/9-66](https://osvita.ua/legislation/Ser_osv/59229/) «Про організоване завершення 2017/2018 н. р. та особливості проведення ДПА у закладах загальної середньої освіти».

У разі проведення атестації випускників 11 класів за місцем навчання атестаційні завдання укладаються учителями закладу освіти відповідно до орієнтовних вимог до змісту атестаційних завдань, затверджених наказами МОН України: [№ 192](https://osvita.ua/legislation/Ser_osv/46107/) від 20.02.2015 р. і [№ 94](https://osvita.ua/legislation/Ser_osv/50034/) від 08.02.2016 р.
