---
title: ДПА 2020 - МОН визначено перелік шкільних іспитів
---

Міністерством освіти визначений перелік предметів, з яких у 2019/20 навчальному році буде проведена державна підсумкова атестація учнів, які завершують здобуття початкової, базової та повної загальної середньої освіти. Відповідний [наказ](http://osvita.ua/legislation/Ser_osv/69072/) підписаний міністром освіти Ганною Новосад та вже зареєстрований у Міністерстві юстиції.

Учні, які завершують здобуття початкової освіти та базової середньої освіти складатимуть державну підсумкову атестацію у школах. Іспити проводитимуться у письмові формі.

Учні, які завершують здобуття повної загальної середньої освіти (профільної середньої освіти) традиційно складатимуть ДПА у формі [зовнішнього незалежного оцінювання](http://osvita.ua/test/).

# Перелік предметів ДПА у 4 класі

1. Українська мова (оцінювання результатів з української мови та читання).
1. Математика.
1. Мова національної меншини або мова корінного народу (у класах з навчанням або вивченням мови національної меншини чи корінного народу на підставі заяви одного з батьків або законних представників за рішенням педагогічної ради закладу освіти, затвердженим наказом керівника закладу освіти).

# Перелік предметів ДПА у 9 класі

1. Українська мова.
1. Математика.
1. Один із навчальних предметів зі списку (за рішенням педагогічної ради закладу освіти, затвердженим наказом керівника закладу освіти):

1) біологія, всесвітня історія, географія, зарубіжна література, іноземна мова (англійська, іспанська, німецька або французька мова відповідно до освітньої програми закладу освіти), інформатика, історія України, основи правознавства, українська література, фізика, хімія - для учнів класів з українською мовою навчання, у яких не вивчається мова національної меншини чи корінного народу;

2) біологія, всесвітня історія, географія, література, іноземна мова (англійська, іспанська, німецька або французька мова відповідно до освітньої програми закладу освіти), інформатика, інтегрований курс "Література", історія України, мова національної меншини, мова корінного народу, основи правознавства, українська література, фізика, хімія - для учнів класів з навчанням або вивченням мови національної меншини.

# Перелік предметів ДПА у формі ЗНО (повна загальна середня освіта)

1. Українська мова.
1. Історія України або математика (здобувачі освіти, які для проходження державної підсумкової атестації вибрали другим навчальним предметом історію України, можуть вибрати третім навчальним предметом математику і навпаки).
1. Один із навчальних предметів зі списку: історія України, математика, іноземна мова (англійська, іспанська, німецька або французька мова), біологія, географія, фізика, хімія (здобувачі освіти, які відповідно до освітньої програми закладу освіти вивчали навчальний предмет «Природничі науки», можуть вибрати один з таких навчальних предметів: біологія, географія, фізика, хімія).
1. Мова національної меншини чи корінного народу (для здобувачів освіти, які завершують здобуття повної загальної середньої освіти мовами національних меншин чи корінних народів (на підставі заяви одного з батьків або інших законних представників та за рішенням педагогічної ради).

[Детальніше](http://osvita.ua/legislation/Ser_osv/69072/)
