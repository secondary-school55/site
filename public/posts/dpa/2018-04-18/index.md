---
title: Звільнення від проходження ДПА в 2018 році
---

Від проходження [державної підсумкової атестації](https://osvita.ua/school/certification/) звільнюються наступні категорії учнів:

**За станом здоров’я**

Учні (вихованці) загальноосвітніх санаторних шкіл (шкіл-інтернатів) для дітей, які потребують тривалого лікування, у період їх перебування в цих закладах; спеціальних загальноосвітніх шкіл (шкіл-інтернатів); навчально-реабілітаційних центрів; спеціальних та інклюзивних класів загальноосвітніх шкіл та учні, які навчаються за індивідуальною, дистанційною формами (глухі, зі зниженим слухом, сліпі, зі зниженим зором, з порушеннями опорно-рухового апарату, тяжкими порушеннями мовлення, затримкою психічного розвитку, розумовою відсталістю).

Учні за наявності захворювань, наведених у Переліку захворювань, що можуть бути підставою для звільнення учнів (вихованців) загальноосвітніх навчальних закладів від проходження державної підсумкової атестації за станом здоров'я, наведеному у додатку до Інструкції про звільнення від проходження державної підсумкової атестації учнів (вихованців) загальноосвітніх навчальних закладів за станом здоров'я, затвердженої наказом Міністерства освіти і науки, молоді та спорту України, Міністерства охорони здоров'я України від 01 лютого 2013 року [№ 72/78](https://osvita.ua/legislation/Ser_osv/34667/). Таким учням необхідно подати за місцем навчання заяву батьків або їх законних представників та висновок лікарсько-консультативної комісії, закладу охорони здоров’я за місцем спостереження дитини.

Також, від ДПА у формі ЗНО можуть бути звільнені випускники шкіл, які мають захворювання або патологічні стани, наведені у Переліку захворювань та патологічних станів, що можуть бути перешкодою для проходження зовнішнього незалежного оцінювання, затвердженому наказом Міністерства освіти і науки, Міністерства охорони здоров'я від 29 серпня 2016 року [№ 1027/900](https://osvita.ua/legislation/Ser_osv/54603/), якщо вони не реєструвалися для участі у зовнішньому незалежному оцінюванні. Учні, які зареєструються для проходження зовнішнього незалежного оцінювання, мають проходити ДПА у формі ЗНО на загальних засадах.

**Учні у соціальних відпустках**

Учні, які перебувають у соціальних відпустках відповідно до статей 17, 18-1 Закону України "Про відпустки". Таким учням необхідно додатково подати за місцем навчання такі документи: довідку, видану жіночою консультацією для жінок, які перебувають у відпустці у зв'язку з вагітністю та пологами та заяву (у разі досягнення повноліття).

**Учасники міжнародних спортивних змагань, конкурсів або виставок**

Учні випускних класів, які беруть участь у спортивних змаганнях, конкурсах, виставках, що мають статус міжнародних відповідно до законодавства України і відбуваються під час проведення атестації.

**Учні з зон стихійного лиха, інших надзвичайних станів**

Учні, які проживають у зонах стихійного лиха, інших надзвичайних станів, що ускладнюють проведення атестації, за рішеннями Міністерства освіти і науки або місцевих органів управління освітою.

**Учасники тренувальних зборів**

Учасники тренувальних зборів з підготовки до олімпіад, турнірів, змагань, конкурсів, що мають статус міжнародних відповідно до законодавства України і відбуваються під час проведення атестації, звільняються від атестації.

**Учасники олімпіад та фінальних етапів турнірів**

Учасники міжнародних предметних олімпіад та фінальних етапів турнірів, конкурсів, які мають статус міжнародних відповідно до законодавства України, та учасники IV етапів Всеукраїнських учнівських олімпіад звільняються від атестації з предметів, з яких вони стали переможцями у відповідних випускних класах **(за винятком предметів, атестація з яких проводиться у формі [зовнішнього незалежного оцінювання](https://osvita.ua/test/))**.

Учасники ІІІ етапів Всеукраїнських конкурсів-захистів МАН

Учасники ІІІ етапів Всеукраїнських конкурсів-захистів науково-дослідницьких робіт Малої академії наук (у відповідних випускних класах) звільняються від атестації з предметів, які є базовими для оцінювання навчальних досягнень учнів під час конкурсу (за винятком предметів, атестація з яких проводиться у формі зовнішнього незалежного оцінювання).

**Власники сертифікатів міжнародного мовного іспиту**

Учні (вихованці) навчальних закладів системи загальної середньої освіти, які у поточному навчальному році отримали сертифікат (диплом) міжнародного мовного іспиту з іноземної мови рівня В-1 для загальноосвітніх навчальних закладів та рівня В-2 для спеціалізованих шкіл з поглибленим вивченням іноземних мов, звільняються від атестації з цих предметів. Детальніше про звільнення від ДПА з іноземної мови читайте у листі МОН України від 15 січня 2018 р. [№ 1/9-27](https://osvita.ua/legislation/Ser_osv/59006/).
